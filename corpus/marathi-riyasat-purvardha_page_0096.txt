ह्यांनीं असा प्रयत्न केला असता, तर परचक्राचे वेळीं त्याचा कांहीं तरी उपयोग झाला असता. उत्तर मराठशाहीच्या वेळेसही हाच प्रकार दिसून येतो.

चार वर्णांचीं कर्में वांटलीं गेलीं, हें राजनीतिशास्त्राचा इकडे उद्भव न होण्याचें एक कारण आहे. क्षत्रियांना वाटे, लढणें व प्रजापालन करणें हेंच आपलें कर्तव्य. ज्यानें लढून पराक्रम केला नाहीं, त्याला आपलें जिणें व्यर्थ वाटे. असा समज सार्वत्रिक असल्यामुळें, पुष्कळ राजे, कारण नसतां, केवळ विजयलालसेनें, युद्धप्रसंग सुरू करीत. ‘अमोघवर्ष,’ ‘जगतुंग,’ ‘निरुपम,’ ‘प्रतापचक्रवर्ती,’ इत्यादि प्रचंड नांवें त्यांनीं धारण केलीं. ह्यावरून वरील विधान खरें ठरतें. मोठें नांव मिळवायचें म्हणजे अश्वमेधयज्ञ करून. सारांश, पूर्व कालीं जे जे पराक्रमी म्हणून राजे होऊन गेले, त्यांनीं कितीही लोकोपयोगी कृत्यें केलीं असलीं, तरी दुसऱ्या राजांस आपले मांडलिक बनविण्यांत त्यांना मोठें भूषण वाटे. अर्थात् राजव्यवहारशास्त्र निर्माण करून, आपली कर्तव्यमर्यादा आपण होऊन संकुचित करणें कोणासही आवडणारें नव्हतें. ह्याचा परिणाम काय झाला कीं, आपआपसांत संघशक्ति उत्पन्न झाली नाहीं, आणि सिकंदर, महंमदघोरी, किंवा अलाउद्दीन यांचे पुढे आमचे राजे पराक्रमी असूनही हार गेले. हा प्रकारही पुढील मराठशाहींत दिसून येतो.

स. ७११ त महंमद कासीमनें सिंधप्रांत जिंकिला, तेव्हां कनोज व भिनमाळ येथील गुर्जर रजपूत राजांनीं ऐक्य करून, मुसलमानांस सिंधप्रांतांतून हाकून देण्याचा शेंपन्नास वर्षे सारखा प्रयत्न चालविला. पण ह्या प्रयत्नास दक्षिणच्या राष्ट्रकुटांनीं साह्य केलें नाहीं, इतकेंच नव्हे, तर त्यांनीं आरब-मुसलमानांशीं दोस्तीचे संबंध ठेविले (Vincent Smith p. 430). आरब व्यापारी व प्रवासी सारखे शेंपन्नास वर्षे राष्ट्रकूटांकडे येत होते, त्यांनीं त्या राज्यांचीं वर्णनें लिहून ठेविलेलीं आहेत, त्यांवरून राष्ट्रकूटांचें राज्य अत्यंत भरभराटींत होतें असें दिसतें. आरबलोक ह्या राजांस ‘ वल्लभ ’ ह्या नांवावरून ‘ बल्हारा ’ असें म्हणत.

संघशक्तीचा मुद्दा सोडून दिला म्हणजे, व्यक्तिशः बहुतेक सर्व राजांस लोकप्रियतेची व कीर्तीची हौस असून, शास्त्रानें सांगितलेलीं राजांचीं कर्तव्यें तडीस नेण्यास ते सदैव तत्पर असत. लोककल्याणासाठीं आपलें जिणें आहे, आपला पराक्रम व आपलें द्रव्य लोककल्याणार्थच खर्च केले पाहिजे