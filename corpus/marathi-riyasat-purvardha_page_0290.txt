त्यांची मर्जी सुप्रसन्न करून सोडली. ’ ( इ. सं., जुन्या ऐतिहासिक गोष्टी भा. २ पा. ४४).

सर्व मंडळी पुण्यास आल्यावर तेथें महिना दोन महिने राहून शिवाजीनें राजगड, प्रतापगड रायगड वगैरे किल्ले बापास दाखविले. पुढें रामदास स्वामींचें दर्शन घेऊन मंडळी पन्हाळ्यास आली, आणि तेथून शिवाजीचा निरोप घेऊन, शहाजी परत विजापुरावरून तंजावराकडे गेला. विजापुरच्या दरबारानें शहाजीसच तह करण्यास पाठविलें, म्हणून दरबारास बराच फायदेशीर असा तह झाला. ‘ आम्ही जिवंत आहों तोंपर्यंत तुम्ही विजापुरकरांशीं झगडूं नये,’ अशी बापानें शिवाजीस शपथ घातली. शिवाजीनें जिंकिलेला सर्व मुलूख त्याजकडेसच राहिला, आणि इत:पर त्यानें विजापुरचे मुलखास त्रास देऊं नये असें ठरले.

येणेंप्रमाणें शिवाजीच्या चरित्रांतील हा तिसरा भाग समाप्त झाला. स. १६५२ त शिवाजीकडे जहागिरीशिवाय चाकणपासून निरेपर्यंतचा प्रदेश व पुरंदरपासून कल्याणपर्यंतचे सह्याद्रीवरील सर्व किल्ले इतका टापू होता. तो या पुढील दहा वर्षांत पुष्कळ वाढला. कल्याणपासून गोव्यापर्यंत सर्व कोंकणपट्टी; व भिमेपासून वारणेपर्यंतचा देश मिळून दक्षिणोत्तर १६० मैल लांबीचा व पूर्वपश्चिम शंभर मैल रुंदीचा प्रांत त्याच्या ताब्यांत आला. पन्नास हजार पायदळ, सात हजार स्वार व शिवाय आरमार इतकी त्याची तयारी जमली. रायगड येथील मजबूद किल्ल्यांत राजधानीसारखी सर्व सोय करून शिवाजीनें आपल्या सर्व मुख्य कचेऱ्या तेथेंच आणविल्या. वाई, कऱ्हाड, कोल्हापुर इत्यादि ठाणीं शिवाजीचें हातीं आलीं. घोरपडे, दळवी, घाटगे वगैरे सरदारांस त्याचा वचक बसला. प्रांतांचे बंदोबस्ताकरितां जागजागीं, त्यानें नवीन किल्ले बांधिले. समुद्रकिनाऱ्यावरही मालवण, सुवर्णदुर्ग, विजयदुर्ग, रत्नागिरि, जंजिरा, खांदेरी, कुलाबा, इत्यादि ठाणीं किल्ले वगैरे बांधून त्यानें मजबूद केलीं, आणि एकमेकांची एकमेकांस मदत व्हावी अशी तजवीज केली. या किल्ल्यांचे आश्रयानें त्यानें आरमाराचीही व्यवस्था केली.’ कल्याण तों तहतू बिदनूरपर्यंत कोंकण किल्ले सुद्धां राज्य महाराजांचें झालें. विजापुरची पादशहात फार करून त्यांनीं घेतली. राहिली तीही पादाक्रांत करूं अशी त्यास उमेद आली. अमीर आले तितके नामोहरम केले.’