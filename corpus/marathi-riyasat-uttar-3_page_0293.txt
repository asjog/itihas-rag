यासोबत पाठवीत आहे. हे जाहीरनामे पेरॉन व त्याचे हाताखालील लोक यांचे
नजरेस पडतील अशी व्यवस्था तुम्हीं करावी. ’ या सूचनांची बजावणी लेकनें भरपूर
केली. दक्षिणेंत ता. ३-८-१८०३ रोजीं क. कॉलिन्स सिंद्याची छावणी सोडून गेला
ही बातमी लगेच लेक यास पोंचून, तोही ७ ऑगस्ट रोजीं कानपूरची छावणी सोडून
दिल्लीच्या मोहिमेवर निघाला, तो ता. २८ रोजीं सिंद्याच्या मुलखाच्या हद्दीवर पोंचला.
परंतु त्यापूर्वीच त्यानें जाहीरनामे वगैरे काढून पेरॉन व त्याचे अम्मलदार यांजकडे
भेद चालविला होता. त्यास अनुसरून २० ऑगस्ट रोजीं पेरॉननें लेक यास पत्र
पाठविलें कीं, ‘ तुमच्याशीं लढण्याची माझी बिलकूल इच्छा नाहीं. उपस्थित लढा
सलुखानें मिटविण्याची तडजोड करण्यास माझी तयारी आहे. तरी या संबंधानें तुम्हीं
आपला विचार कळवावा.’ त्यावरून बोलणें करण्यासाठीं पेरॉननें आपला एक हस्तक
ता. २९ ऑगस्ट रोजीं लेकचे भेटीस पाठविला. परंतु त्या भेटींत तडजोड ठरली
नाहीं; आणि त्याच दिवशीं अलीगडजवळ लेकनें पेरॉनच्या फौजेवर चाल केली. तेव्हां
लढाई न करितां पेरॉनची फौज मागें हटली.
पेरॉनशीं सामना न करतां मागें हटलेले लोक दुसऱ्या दिवशीं भराभर
त्यास सोडून जाऊं लागले. अलीगड जवळचें कोलचें ठाणें बिनआयास लेकच्या
हस्तगत झालें. मात्र खुद्द अलीगडच्या किल्यांतील फौज लेक यास वश होईना.
तेव्हां लेकनें किल्यास वेढा घातला. वेढ्याचें काम क. मॉन्सम याजकडे होतें.
किल्यासभोंवार मोठा खंदक असून आंत जाण्याचा लाकडी पूल मोकळा सांपडला,
त्यावरून ब्रिटिश लष्कर आंत घुसलें. तोफांचा मारा करून त्यांनीं दरवाजे
पाडले. या प्रसंगीं मॉन्सन् यास जखमा लागल्या व सहा ब्रिटिश अम्मलदार ठार
झाले. आंतील फौज पळून बचावाच्या नादास लागली. दोन तीन हजार तरी खंदकांत
उड्या घेऊन मेले. अशा रीतीनें अलीगडचा किल्ला इंग्रजांच्या हस्तगत झाला.
लगेच पेरॉननें लेक यास पत्र लिहून कळविलें कीं, ‘ तुम्ही मला कुटुंब व मालियत
घेऊन ब्रिटिश हद्दींतून लखनौपर्यंत सुखरूप पोंचवीत असाल तर मी सिंद्यांची नोकरी
सोडून तुमच्या स्वाधीन होतों.’ याशिवाय उभयतांमध्ये आणखी काय व्यवहार घडले
त्यांचा उल्लेख आढळत नाहीं. अलीगडच्या लढाईंत देखील पेरॉननें प्रत्यक्ष भाग घेतला
नाहीं. सैनिकाच्या पेशास जागणारे कित्येक अम्मलदार त्याच्या हाताखालीं होते.
त्यांनींच किल्ला लढविला. पेरॉननें अंग काढून घेतलें नसतें तर सिंद्याच्या फौजेची
अशी दाणादाण उडाली नसती, आणि या प्रसंगाचा निराळाच इतिहास इंग्रजांना