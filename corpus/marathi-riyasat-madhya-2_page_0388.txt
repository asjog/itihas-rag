आतां मात्र निझामाच्या दरबारी बुसीचें वजन अतोनात वाढलें; आणि
या फ्रेंचांस घालवून देण्याचा कांहीं एक इलाज निजामास अगर त्याच्या
सल्लागारांस सुचेना. इकडे बुसीस जर पांदिचरीहून चांगली मदत झाली
असती, तर इंग्रजावर कलकत्याकडे संकट आलें असतां, मद्रासकरांस
फ्रेंचांनीं सहज नाहींसें केलें असतें. हा प्रकार ब्रिटिश रियासतींत स्पष्टपणें
वर्णिला आहे. निजामापाशीं सर्व व्यवस्था लाविल्यावर बुसी उत्तरसरकार
प्रांतांतील प्रदेश हस्तगत करण्यासाठी स. १७५६ च्या अखेरीस गेला.
त्या वेळीं नबाब सिराजुद्दौल्यानें त्यास आपल्या मदतीस बोलाविले होतें.
इतक्यांत चंदनगर इंग्रजांनीं काबीज केल्याचें वर्तमान बुसीला समजलें,
त्यावरून इंग्रजाचें ठाणें विशाखापट्टण हें बुसीनें हल्ला करून घेतलें.
[ स. १७५६ ]. परंतु उत्तरसरकार प्रांतांतील कामगिरी पुरी करण्यापूर्वीच
बुसीला पुनरपि निकडीनें औरंगाबादेस निजामाकडे जावें लागलें. सलाबत-
जंगाचे दोघे भाऊ निजामली व बसालतजंग व दिवाण शहानवाजखान
ह्या तिघांनीं पेशव्याशीं कारस्थान करून फ्रेंचांस काढून टाकण्याची सिद्धता
केली. त्याच वेळीं पेशव्याचे चिथवणीवरून जानोजी भोसल्यानें
उत्तरेकडून निजामास अगदीं त्राहि त्राहि करून सोडले. [खं. १ पु. ११८
व टीप १४४ ] हा प्रकार पाहून सलाबतजंगानें घाबरून लगेच बुसीस
परत बोलाविले. परंतु तो सप्टेंबर १७५७ पावेतों आला नाहीं. ५७ च्या मे
महिन्यांत सलाबतजंग औरंगाबादेस होता. [ खं. १ ले. ६४] जून महिन्यांत
सलाबत व निजामली एकत्र होऊन कलबुर्ग्यावर फौजेचा जमाव करून
होते. [ खं. ३ ले. ४९० ]. त्या वेळीं दीक्षितास एक निजामी
सरदार लिहितो. ‘ आशा झाल्याप्रमाणें येथील सर्व अमीरउमरावांची
सल्ला घेतली. शहानवाजखान वगैरे उमराव आपले आज्ञेबाहेर
कोणी नाहींत. निजामलीला हे सलाबतजंगाचे मनांत विपर्यास आणून
काय कामकाज करावें, हा मात्र संशय आहे. तथापि त्यांचा विचार
बहुतकरून आपले स्नेहांतील अमीरउमरावांचे मर्जीबाहेर नाहीं.