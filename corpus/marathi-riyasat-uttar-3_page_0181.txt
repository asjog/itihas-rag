त्यांचा वस्लीनें बंदोबस्त करून दिला. धोंडजी वाघाचा पुढें एक तोतया उत्पन्न झाला
तो रायचूर दुआबांत धुमाकूळ करीत असतां सन १८०३ च्या डिसेंबरांत
जनरल कँबेलकडून मारला गेला. वाघाचा चार वर्षाचा मुलगा सलाबतखान वस्लीस
सांपडला, त्याची व्यवस्था त्यानें श्रीरंगपट्टणास करून दिली. हा मुलगा सन १८२२
सालीं महामारीनें मरण पावला.
वाघाच्या मोहिमेचें निमित्त करून से० वस्लीनें मराठी राज्याचा दक्षिण भाग
बारकाईने पाहून घेतला. याचा त्यास पुढें पुष्कळ उपयोग झाला. म्हैसूरचा दिवाण
पूर्णय्या हा हरएक प्रकारें वस्लीचे साह्य करीत हरिहर येथे येऊन राहिला होता. प्रचंड
फौजा घेऊन मराठी राज्यांत इंग्रज घुसले, त्यास त्या वेळीं वाघाचें निमित्त फारसे
कोणास पटलें नाहीं. त्या संबंधानें कैक दिवस अनेक तर्कवितर्क लोकांत चालू होते;
आणि त्यांत लॉर्ड वेल्स्लीच्या चढाऊ धोरणाचें पूर्ण प्रतिबिंब उठलें होतें. पुणे येथें
दौलतरावास इंग्रज फौजांची ही स्वारी अत्यंत असह्य वाटली. बाजीरावास तर दुहेरी
पेंच पडला. वाघास उघड आश्रय देण्याचें धाडस त्यास नव्हतें, परंतु इंग्रजांचे साह्य
करणेंही त्यास पसंत नव्हतें. तथापि भित्रेपणानें गोखले पटवर्धनांस इंग्रजांचे साह्य
करण्याचे हुकूम त्यानें दिले होते. इंग्रजांसंबंधानें खालील प्रकारची टीका त्या वेळीं
सर्वतो मुखी ऐकू येत होती. 'इंग्रजांची पलटणें व सामान मलापहारी
दक्षिणतीरास येऊन करणेलास मिळाले. दिवसेंदिवस सामान भारी येत चालले.
वाघाचा पाठलाग करितात, परंतु सहा कोसांजवळ आला म्हणजे दोन चार मुक्काम
करितात. वाघ पुढे गेला म्हणजे फिरून पाठलाग करितात. जांबोटीच्या जवळ
वाघ होता तेव्हां इंग्रजांनी कित्तुरावर नऊ मुक्काम केले. वाघ गोकाकहून यादवा-
डाकडे गेल्यावर हे मलापहारी नदी उतरले. पोटांतून बुद्धि दुष्ट दिसतेः पल्ला
दूरचा भासतो. वाघानें पुढे चालावें हाच त्यांचा बेत आहे. पुढे पुण्यापावेतों जातात
काय पहावें. दिवसेंदिवस नवीन जागा साधित चालले आहेत.'
वाघाची मोहीम हें से० वस्लीच्या स्वतंत्र पराक्रमाचे पहिलें कृत्य होय. तें
स्वीकारतांना इंग्रजांस मोठी दहशत अशी पडिली होती कीं, जर वाघास पेशव्यांचे
राज्यांत आश्रय मिळाला आणि पेशव्यानें त्यास काढून दिलें नाहीं, तर आपणांवर
कठिण प्रसंग येणार, आणि कदाचित् पेशव्यांशी व मराठमंडळाशी एकदम युद्ध
प्रसंग उद्भवणार. उलट पक्षी वाघाच्या दंग्यामुळे त्यांचे नवीन जिंकलेले म्हैसूरचे राज्य
सुव्यवस्थित चालेना. ह्या मोठ्या पेचाचे निराकरण करून वाघाची मोहीम यशस्वी
