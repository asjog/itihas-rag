आपण जगत नाहीं असें पाहून, शंकराचें स्मरण करीत तुंगभद्रेंत त्यानें जलसमाधि घेतली, (स. १०६९). मरणापूर्वी त्यानें पुष्कळ दानधर्म केला. तो विद्येचा भोक्ता असे; आणि त्यानें असंख्य यज्ञयाग करविले. आहवमल्लाचे वर्णनपर अनेक संस्कृत ग्रंथ, कथा व नाटकें आहेत. आहवमल्लाचे राज्यास कुंतलदेश म्हणत.

१०. विक्रमादित्य ( १०७६-११२६ ).—आहवमल्लाचा वडील मुलगा सोमेश्वर, जुलमी व दुर्बल होता. त्याचें व त्याचा पराक्रमी भाऊ विक्रमादित्य यांचें पटलें नाहीं. गोपाकपट्टण (हल्लींचें गोवा) येथें कदंबवंशी जयकेशी राजा राज्य करीत होता, त्याचें व विक्रमादित्याचें सख्य होतें. विक्रमादित्यनें आपली मुलगी मल्लाळमहादेवी जयकेशीच्या नातवास देऊन कदंबांशीं शरीरसंबंध जोडिला. त्याच स्वारींत विक्रमादित्यनें कांचीच्या चोल राजाची मुलगी आपली राणी केली; आणि वडील भाऊ सोमेश्वर ह्यास पदच्युत करून आपण गादीवर बसला. पुढें पन्नास वर्षेपावेतों त्यानें फार शहाणपणानें व शांततेनें राज्य करून प्रजेस सुखी केलें. ‘ त्रिभुवनमल्ल ’ ‘ कलिविक्रम ’ ‘ परमादिराय ’ ह्या पदव्या त्यानें धारण केल्या. त्यानें शककालगणना बंद करून स्वतःची नवी चालू केली, ती फार काळ टिकली नाहीं. कऱ्हाड येथें शिलाहार राजे राज्य करीत होते, त्या राजाची मुलगी चंद्रलेखा इच्याशीं विक्रमादित्यनें लग्न केलें. त्यास अशा पुष्कळ राण्या होत्या, आणि त्यांच्या खर्चास गांव नेमून दिलेले होते. युद्धप्रसंग मात्र त्यास पुष्कळदां इच्छेविरुद्ध करावे लागले. त्यानें कल्याणी येथें विष्णूचें एक मोठें देवालय बांधून, विक्रमपुर नांवाचें शहर वसविलें. त्याची रयत फार सुखी होती. काश्मीरचा विद्वान् पंडित बिल्हण हा आश्रय मागण्यासाठीं देशोदेशीं हिंडत ह्या विक्रमादित्याकडे आला; त्यास राजानें आपल्या पदरीं मोठ्या सन्मानानें ठेविलें. आणि विद्यापति ही पदवी त्यास दिली. ‘ विक्रमांकदेव चरित ’ नांवाचें बिल्हणाचें प्रसिद्ध काव्य ह्या राजाविषयींच आहे. धर्मशास्त्रावर मिताक्षरा म्हणून जो प्रसिद्ध ग्रंथ आहे, त्याचा कर्ता विज्ञानेश्वर ह्या विक्रमादित्याच्या पदरीं होता. मिताक्षरेच्या शेवटीं राजाची स्तुति आहे, ती केवळ औपचारिक नसून सार्थ आहे, असें डॉ. भांडारकर म्हणतात. विक्रमादित्य हा उत्तरचालुक्य वंशांतला सर्वांत मोठा राजा होय.