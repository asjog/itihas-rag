ताबडतोब पकडून रेसिडेन्सींत आणिलें. तपास करितां आप्पासाहेबावर बरीच तोहमत
लागू झाली. त्यांत मुख्यतः त्यानें आपण होऊन परसोजीचा खून करविला हें सिद्ध
झालें. तेव्हां या संबंधांत लिहून त्यानें ग० ज० कडून हुकूम मागविले. बाजीराव नाग-
पुरास आला तर आप्पासाहेब त्यास सामील होऊन भलताच प्रसंग ओढवेल तो बंद
व्हावा, म्हणून आप्पासाहेबास रेसिडेन्सींत ठेवणें सुद्धां जेंकिन्स यास धोक्याचें वाटलें;
आणि ग०ज०चा हुकूम आणून त्यास अलाहाबादेस ठेवण्याचें ठरविलें. ता. ३.५.१८१८
रोजीं आप्पासाहेब व त्याचे दुसरे जोडीदार यांस लष्करी बंदोबस्त देऊन
नागपुराहून अलाहाबाद येथें पाठविण्यांत आलें. बरोबर त्याचे लहान मोठे खास शंभर
नोकर होते. अलाहाबादच्या किल्ल्यांत मोगल बादशहाचा जुना वाडा होता ती जागा
आप्पासाहेबाचे राहण्यास मुक्रर करण्यांत आली. जबलपुरच्या अलीकडे पंचवीस मैलांवर
रायचूर गांवीं ता. १२ मे रोजीं या मंडळींचा तंबूंत मुक्काम झाला. आप्पासाहेबास ही
कैद अत्यंत जाचक वाटली यांत नवल नाहीं. प्रत्यक्ष शिवाजी जर बादशहाच्या कैदेतून
पळाला तर आप्पासाहेबास सुटका करून कां घेतां येऊं नये ! बरोबर शिपायांची तुकडी
होती त्यांस आप्पासाहेबानें वश करून घेतलें. ता. १३ मे रोजीं पहाटे दोन वाजतां
पहाऱ्यावरील शिपायानें दुसऱ्या एका शिपायाचे संपूर्ण कपडे तंबूंत आणून आप्पासाहेबास
दिले. ते घालून पहारेकऱ्याच्या वेशानें बाहेर पडून मुक्कामावर जाण्याच्या निमित्तानें
तो चालूं लागला आणि टप्प्याचे घोडे ठेवलेले होते त्यावरून फरारी झाला. बरोबर
त्याचे दोन खास नोकर होते. फौजेच्या तुकडींतील आणखी सहा शिपाई त्याच वेळीं
नोकरी सोडून गेले. आप्पासाहेब सुटून गेला, तेव्हां त्याच्या तंबूतील व्यवस्था इतकी
बेमालूम ठेवण्यांत आली, कीं रात्रीं पाय दाबण्यास राहणारे दोन नोकर बिच्छान्या-
जवळ आपलें काम करीत बसलेले होते. पहाटे चार वाजतां पहारा बदलला.
पाह्ऱ्याचा अंमलदार हिंदी होता त्यानें हे नोकर पाय दाबीत बसलेले पाहून आणि
आप्पासाहेब निजला आहे असें समजून जास्त तपास केला नाहीं. दिवस उगवल्यावर
खरी बातमी बाहेर कळली, तेव्हां चहूकडे शोधासाठीं फौजा रवाना करण्यांत
आल्या. आप्पासाहेब गोंडांचे मुलखांत पळून गेला. छिंदवाड्याच्या उत्तरेस व
नर्मदेच्या दक्षिणेस जिल्हा नेमाडांत महादेवाचे डोंगर* आहेत तेथील चीनशहा
नांवाच्या गोंड राजानें त्यास आश्रय दिला. पावसाळ्याचे अखेरीस आपासाहेबानें
कांहीं लोक नोकरीस ठेविले; आणि तो मुलखांत बंडाळी करीत हिंडूं लागला.