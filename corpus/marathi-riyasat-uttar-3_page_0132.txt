यणराव गेल्यावर मागें घरचा व बाहेरचा बखेडा असा पडला कीं, राज्य राहत नाहीं असें सर्वत्रांस दिसोन आलें. परंतु ऐसे समर्थ प्रतापी प्रसंगीं होते कीं बिघडलें राज्य ठिकाणास आणिलें. श्रीमंत बाल्यावस्थेंत आणि रघुनाथराव स्वतः धनी, केलेले पुरुष, त्यांसीं विरुद्ध करून प्रथम त्यांचें उत्थापन करून निदानीं आपले काबूत आणून ठेविलें, व इंग्रज इत्यादींचे पारिपत्य करणें, राज्यांतील सरदारांच्या चित्तांतील शुद्धता व ऐक्यता करून त्यांस लावून घेणें व प्रजेचें पालन उत्तम प्रकारें करणें हें काम त्यांचेंच आहे. दक्षिण हिंदुस्थानांत दुसरे कोणी नाहींत. ऐशा समर्थास कोणतीही गोष्ट अगाध नाहीं.’ एकंदरींत बारभाईंचें कारस्थान, मोरोबाचा पाडाव, चौकडीची जूट, सालबाईचा तह व सवाई माधवरावाचा लग्न समारंभ हे मुख्य प्रसंग नानांच्या कर्तबगारीचे निदर्शक होत.

परंतु इंग्रजांचें युद्ध संपल्यानंतरच्या अठरा वर्षांत पहिल्या इतका निःस्वार्थ राष्ट्रोद्योग नानाचे हातून झाला नाहीं. मराठमंडळाची विसकटत चाललेली जूट दृढ करण्याचा प्रयत्न करण्याऐवजीं, त्यानें उत्तरोत्तर राज्याची सत्ता स्वतःचेच हातीं ठेवण्याचा उपक्रम केल्यामुळें पुष्कळांचीं मनें दुखावलीं जाऊन त्याचा परिणाम मराठी राज्यास बाधक झाला.

हिंदुस्थानचे सत्ताधीश एकजुटीनें वागतील तर इंग्रजांचा पाय हिंदुस्थानांतून साफ निघेल, असे उद्गार खुद्द वेस्लीनें वारंवार काढिले आहेत. इंग्रज येथें कोणासच नको होते. खर्ड्याच्या प्रसंगीं जमलेली मराठ्यांची जूट बळकट करणें शक्य होतें. विशेषतः सवाई माधवरावाच्या मृत्युनंतर प्रत्येकानें वैयक्तिक राजकारणें सुरू केलीं, त्याऐवजीं बारभाई प्रमाणें नानानें सरदार व मुत्सद्दी यांस एकत्र जमवून राज्याचा बंदोबस्त ठरविणें हितावह झालें असतें. मग त्या प्रयत्नांत त्याचा स्वतःचा अधिकार गेला असता तरी चिंता नव्हती. परंतु चिरकाल संचित केलेल्या द्रव्याचे बळावर त्यानें नानाविध कारस्थानें खेळविलीं, यामध्यें त्याची कारस्थान-चतुराई दिसत असली तरी त्यामुळें मराठी राज्याचा लाभ झालेला दिसत नाहीं. शिवाय यांत त्याचा बहुतेक पैसा जाऊन शेवटीं अधिकारही गेला आणि मराठमंडळ अगदींच दुर्बल बनलें. अनेकांकडून राष्ट्रसेवा घेण्याचें थोरपुरुषांचें कसब नानास विशेष साधलेलें दिसत नाहीं. हरिपंत फडके निवर्तल्यावर खास विश्वासाचा असा एकही इसम नानाचे भजनीं असलेला आढळत नाहीं. परशुरामभाऊ, गोविंदराव काळे वगैरे त्याचे अभिमानी गृहस्थ सुद्धां विरोधक बनले. यावरून स. १७९५ नंतरच्या नानाच्या सर्व उलाढाली घसरपट्टीच्या.