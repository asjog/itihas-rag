याची त्याचाही वसूल पेशव्यानेंच करावा,’अशी सनद महाराजांकडून घेतली.’* गायकवाडाचें मन बिघडण्यास हें एक आणखी कारण झालें असावें.

दक्षिणेकडील व उत्तरेकडील द्रव्यनद्यांचे प्रवाहांची धार मध्यें न जिरतां महाराष्ट्रांत सतत आणून सोडावयाची, हा उद्देश नानासाहेबाच्या आरंभीच्या कारभारांत मुख्यतः दृष्टीस पडतो. नानासाहेबाच्या रोजनिशा व दुसऱ्या भागाच्या शेवटीं दिलेले त्याच्या स्वारीचे मुक्काम, हे नीट वाचल्यावर, त्याच्या राज्यकारभाराचें रहस्य बरेंच मनांत उतरतें. बाजीरावानें केलेल्या व्यवहारांची तड पोंचविणें, आणि मुलखाची व वसुलाची व्यवस्था लावून देणें, एवढेच दोन उद्देश आरंभी नानाहेबाच्या मनांत होते. यांतूनच तिसरा उद्देश हिंदुस्थानभर हिंदुपदपातशाही स्थापन करावयाची हा उपस्थित झाला. यापूर्वी मराठे सरदारांनी हिंदुस्थानच्या दक्षिणोत्तर व पूर्वपश्चिम बहुतेक सर्व भागांत संचार केलेला होता; परंतु त्या उद्योगास व्यवस्थित कारभाराचें स्वरूप आलें नव्हतें. तें स्वरूप आणून हिंदुपदपातशाहीचा शिवाजीचा हेतु पार पाडावयाचा, असा नानासाहेबाचा उपक्रम होता. एका प्रांताची व्यवस्था लावतांना आणि त्या प्रांताच्या सरहद्दीचा बंदोबस्त करतांना त्यापलीकडील प्रांताशीं नानासाहेबाचा संबंध जडत गेला, तेणेंकरून नवीन शत्रुमित्र उत्पन्न झाले. बारकाईनें पाहिलें असतां, पुढें इंग्रजांच्या राज्याची वृद्धि याच धोरणानें झालेली आहे. प्रयाग, काशी, बंगाल, बहार इत्यादि दूरदूरचे मुलूख हस्तगत करण्याचा उद्योग नानासाहेबानें चालू केला, यावरून हिंदुपदपातशाहीची संस्थापना करण्याचा हेतु नानासाहेबाच्या ठिकाणीं स्पष्ट दिसतो, तितका बाजीरावांत दिसत नाहीं.

* पे. श. राजवाडे खंड २ पृ. ९२. या पुस्तकांतील कांही कांही मजकूर ग्रँट डफचें निव्वळ भाषांतर आहे.