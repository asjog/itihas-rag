समारंभ करण्याचें ठरून तत्प्रीत्यर्थ शके १५९६ ज्येष्ठ शु. १३ ता. ६ जून सन १६७४ शनिवार हा दिवस मुक्रर करण्यांत आला.

२. समारंभाची सिद्धता, गागाभट्ट.—या समारंभास आरंभीं एक मोठी अडचण आली. तत्कालीन समजुतीप्रमाणें राज्याभिषेकाचा व राज्य करण्याचा अधिकार फक्त क्षत्रियांसच होता. शिवाजीचे आजपर्यंतचे धार्मिक संस्कार क्षत्रियांच्या चालीप्रमाणें झाले नसल्यामुळें, शिवाजीस राज्याधिकार नाहीं, अशी लोकांची समजूत होती. परंतु शिवाजीवर निस्सीम भक्ति ठेवून त्याचें साह्य करणारे लोक इतके होते, कीं कोणतीही गोष्ट त्याच्या तोंडावाटे येण्याचा अवकाश, कीं ती तडीस जावयाचीच; मग त्यांत प्राण खर्ची पडत असले तरी हरकत नाहीं. गतानुगतिक महा-राष्ट्रीय मंडळ एकदम एखादा नवीन फेरफार करण्यास तयार नव्हतें. तेव्हां विद्वज्जनमान्य व नामांकित पंडित या कामीं पुढाकार घेण्यास पाहिजे होता. काशीचा प्रसिद्ध पंडित गागाभट्ट याच्या हस्तें हा विधि उरकून महाराष्ट्रमंडळास संतुष्ट करण्याचा विचार शिवाजीनें व त्याच्या सल्लागारांनीं ठरविला. त्याप्रमाणें रामचंद्र बाबाजी वगैरे विश्वासू मंडळीस काशीस व पैठणास पाठवून शिवाजीनें गागाभट्टास रायगडीं आणविलें.* शिवाजीचा राज्याभिषेकसमारंभ राष्ट्रीय व धार्मिक अशा दोन स्वरूपांचा होता. पैकीं धार्मिक बाबती गागाभट्टाच्या संमतीनें निश्चित करण्यांत येऊन त्याच्याच देखरेखीखालीं तडीस गेल्या. आपल्या समाजांत धार्मिक बाबतींसच प्राधान्य असतें; आणि शिवाजीचे वेळेस तर तें विशेषच होतें.

* या वेळीं ब्राह्मण व प्रभु यांमध्ये जातिद्वेष बराच वाढला असून बाळाजी आवजी चिटणीस व निळो येसाजी पारसनीस या प्रभुमंडळीनें शिवाजी हा उदेपुरकुलोत्पन्न खरा क्षत्रिय आहे, अशी गागाभट्टाची खात्री करून त्यालाच काशीहून रायगडीं आणविलें. बाळाजीवर ब्राह्मणांनीं ग्रामण्य चालविलें होतें, त्याचेंही गागाभट्टानें निरसन करून बाळाजीच्या मुलांच्या मुंजी केल्या आणि प्रभूंस त्रिकर्माचा अधिकार ठरविला. इत्यादि 'प्रभुरत्नमालें'तील हकीकत वाचण्यालायक आहे.