संशोधकांनीं केलेला आहे. ह्यावरून असें निष्पन्न होतें कीं, एका बाजूनें संतमंडळी कर्मठपणा नाहींसा करण्याचा प्रयत्न करीत होती, तर दुसऱ्या बाजूनें उपाध्याय वर्गाचे पंडित, प्रत्येक धार्मिक व्रत किंवा कर्म, व त्याची फलप्राप्ति मोठ्या गौरवानें प्रतिपादित होते. दोन पक्षांचे हे दोन उद्योगप्रवाह आपल्या धर्मांत एकसारखे अनादि कालापासून आतांपर्यंत अव्याहत चालू आहेत. या दोन प्रवाहांची एकवाक्यता कधींच झाली नाहीं. पैठणास विद्वत्ता व पंढरपुरास साधुत्व गाजत होतें. पैठण, नेवासें हा भाग कर्मठपंडितांचा, तर आळंदी, पंढरपूर हा भाग संतांचें आदिस्थान. एकानें संस्कृत ग्रंथ देशी भाषेंत आणावे, तर दुसऱ्यानें आपलीं धर्मकृत्यें संस्कृतभाषेंत गोंवून तीं चिरंतन करण्याचा प्रयत्न करावा. ‘संस्कृत भाषा जगासि कळेना, म्हणुनी नारायणा दया आली,’ असे कळवळ्याचे उद्गार नामदेव काढितो, तर हेमाद्रि स्वभाषेंतले आचार ‘चतुर्वर्गचिंतामणीच्या’ किल्ल्यांत कोंडून ठेवितो. गौतमबुद्धानें, व ज्ञानदेवानें संस्कृतांतलें ज्ञान मुद्दाम पाली व मराठी भाषेंत आणिलें, तर हेमाद्रि, नारायणभट्ट ह्यांनीं देशी भाषेंत असलेलें ज्ञान मुद्दाम संस्कृत भाषेंत अडकवून ठेविलें. या दोघांच्या उद्योगाची मर्यादा कधींच ठरलेली नव्हती. म्हणून, समजून वा न समजून, नीति व आचार, भगवद्भक्ति, व धर्मकृत्यें, ह्यांची आपल्या राष्ट्रांत ताटातूट झाली. संतमंडळींचा उपदेश प्रत्यक्ष व्यवहारांत पाळला पाहिजे, अशी बुद्धि राहिली नाहीं. देवळांत जाऊन कथापुराणें ऐकावीं, आणि घरीं आल्यावर स्नानसंध्या टिळेमाळांचा धर्माचार करावा, असा हा प्रकार हजारों वर्षे चालला आहे. या झगड्यांत आपले आचारादि ग्रंथ मराठी भाषेंत पूर्वी कोणी केले नाहींत. अद्यापि सर्व संस्कार व विधि संस्कृतांतच होत असल्यामुळे जनसमूहास ते समजत नाहींत, आणि मराठींत केले असतां, ते यथाशास्त्र झाले असें कोणास वाटत नाहीं. ह्या विरोधाचा परिणाम काय झाला त्याचा विचार पुढील प्रकरणांत करावयाचा आहे.

अनेक साधुसंतांचा छळ झाला, त्यांत धर्म व व्यवहार यांचा हा विरोध स्पष्ट दिसून येतो. हा छळ कर्मठांनीं केलेला आहे. विचारवंतास निष्कारण छळ खपत नाहीं. अशा छळाबद्दल त्याच्या मनांत तिरस्कार उत्पन्न होणें हेंच सुधारणेचें बीज आहे. केवळ संन्याशाची प्रजा एवढ्याच-