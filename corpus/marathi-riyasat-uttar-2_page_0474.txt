करीत असतांही पेशव्यास समक्ष भेटून निकाल करूं, अशीं बोलणीं निजामानें
वारंवार केलेलीं नमूद आहेत. +
पेशव्यांचा वकील गोविंदराव काळे मोठ्या कसोसीनें वागून समेटानें प्रकरण
मिटविण्याची पराकाष्ठा करीत होता. पेशव्यांनीं हिशेबाची यादी पाठविली, ती
पाहून मुशीरुन्मुल्क गोविंदरावास बोलला, या यादी आम्हांस समजत नाहींत,
तर खुद्द नानांनीं येथे येऊन आमची समजूत पाडावी. त्यावर गोविंदराव म्हणाला,
नानांस कामें फार, ते येथे येणें शक्य नाहीं. मुशीर म्हणाला, नाना येथे आणून
तुम्हांला दाखवितों. ही चढाईची भाषा म्हणजे युद्धास आव्हानच होय. मोगल
सरदार उघड वल्गना करूं लागले कीं, पुण्यावर स्वारी करून तें जाळून पेशव्यांच्या
हातीं भिक्षापात्र देऊन त्यांस देशोधडीस पाठवू. ही वल्गना पुण्यास कळल्यावर
नानानें युद्धाची सिद्धता झपाट्यानें चालविली. दौलतराव सिंद्यानें आपले हिंदु-
स्थानांतले कंपू पुण्यास बोलाविले. पूर्वी महादजीबरोबर हेसिंग व फिलोज यांचे
कंप इकडे आले होते, त्यांच्या भरतीस आतां खुद्द पेरोन व होळकराचा डुड्नेक
असे येऊन दाखल झाले. डी बॉयन आजारी होता म्हणून आला नाहीं. शिवाय
नानानें बॉयड नांवाच्या इंग्रज अंमलदारास नोकरीस ठेवून पेशव्यांचा एक लहान-
सा स्वतंत्र कंपू तयार केला. नागपुरकर रचूजी भोसले, तुकोजी होळकर,
परशुरामभाऊ पटवर्धन वगैरे सर्व लहान थोर सरदारांस निकडीचीं बोलावणी
पाठवून नानानें फौजेची सिद्धता केली. खुद्द पेशवा व नाना डिसेंबरांत डेरेदाखल
होऊन जानेवारी १७९५ त नगराच्या रोखें पेशव्यांचें कूच सुरू झालें.
३. निजाम-मराठ्यांच्या कलहांत इंग्रजांचें धोरण. - हेस्टिंग्स फेझरचा
बाप निजामाजवळ असून, त्यानें प्रत्यक्ष पाहिलेल्या व वाचलेल्या हकीकती त्याच्या
पुस्तकांत नमूद आहेत त्यांत तो लिहितोः 'पेशव्यांचा राज्यकारभार नीतीच्या
बंधनांवर पद्धतशीर चाले, तसा निर्बंध निजामाकडील कारभारास नव्हता; आणि
नानानें निजामाकडे केलेल्या मागण्या न्यायाच्या होत्या.' या दोन गोष्टी सर जॉन
शोअरला मान्य असल्या तरी त्यानें निजामाला कळविलें कीं, आमचे पुण्याचे
रेसिडेंट मॅलेट यांस कळविल्याशिवाय पेशव्यांची तुमच्यावर एकाएकीं चाल
होणार नाहीं. इकडे एकदम निजामावर स्वारी करूं नये अशी सूचना शोअरनें
मॅलेटच्या मार्फत पुण्याचे दरबारास केली. एवढ्यावरच तो थांबला. जरूर पडेल

