'संध्याकाळ समयीं मुजफ्फरखानाचा जांबई भाऊचे डेऱ्यांत येऊन पाठमागून हूल चालविली. ते चुणी लागली. खुनी सांपडला. त्यांनीं नांवें घेतलीं त्यांसुद्धां डोकीं मारिलीं. मुजफ्फरखानाचें डोकें मारिलें. तपास फारसा केला नाहीं. रामचंद्र नारायण प्रभु ह्मणून कोणी त्या मसलतींत होता, त्यासही धरून आणून मरेपर्यंत एका किल्ल्यावर टाकिलें. दोन हजार फौज मुजफ्फरखानाचें घर कैद करावयास पाठविली, हस्तगत करून माल सरकारांत दाखल करून बायका मुलें सिंहगडावर घातलीं. ' ( भाऊ सा० कैफियत ). या पुस्तकांत या प्रकरणाची हकीकत खुलासेवार दिली असून, त्याजवरील संपादकीय टीप वाचण्यालायक आहे. इब्राहिमखानाचे आगमनानें मुजफ्फरखानास वाटलें कीं, सदाशिवराव यास आतां आपल्या डोक्यावर बसविणार. तेव्हां चिडून त्यानें खुनाचा प्रयत्न केला. हें कृत्य गोपिकाबाईंच्या प्रेरणेनें झालें, असें डफ म्हणतो. रा. राजवाड्यांची टीप ( खं. १ टीप २३१ ) चुकली आहे.

१३. उदगीरची मोहीम. ( जानेवारी-मार्च १७३० ):—उत्तर हिंदुस्थानांतील प्रचंड घडामोडींची कल्पना जरी पेशव्यास यथायोग्य नव्हती, तरी दक्षिण व कर्नाटक या दोन भागांत आपलें स्वामित्व पूर्णपणें स्थापण्याचे पेशव्याचे प्रयत्न बहुतेक अंशांनीं सिद्धीस गेले होते. कदाचित् उत्तरेंतील उद्योग माळवा बुंदेलखंडांच्या पुढें फारसा न वाढवितां, तूर्त दहा वीस वर्षे जिंकिलेल्या मुलखाची व्यवस्था करण्यांतच पेशव्यानें घालविलीं असतीं तर, व्यवस्थित व धिमेपणाच्या कारभाराने स्वतःच्या रयतेवर व शेजारी राज्यकर्त्यांवर त्याची छाप बसून हळू हळू ते सर्व मराठ्यांचे जाळ्यांत सांपडले असते. असाच प्रकार पुढें इंग्रजांनीं केला. शंभर वर्षे पावेतों ते हळू हळू धिमेपणानें आपलें राज्य वाढवीत गेले. जेव्हां जेव्हां त्यानी एकदम उतावळेपणानें मोठा ग्रास घेण्याचा प्रयत्न केला, तेव्हां तेव्हां त्यास माघारच घ्यावी लागली. परंतु इंग्रजी राज्यकारभारांत जसे बाहेरचें दडपण हिंदुस्थानांतिल कारभाऱ्यांवर आहे, तशा प्रकारचें दडपण