अंताजी माणकेश्वर, बाजी हरि, नाना पुरंदरे, व मल्हारराव होळकर असे रात्रौ दिल्लीचे सुमारें चालले असतां दांडग्यांच्या हुल्लडींत फरुखाबादच्या जमीनदाराचे हातून अंताजी माणकेश्वर व बाजी हरी ठार झाले. सुजाउद्दौल्याचा सरदार उमरावगीर गोसावी यानें विश्वासराव, तुकोजी शिंदे, संताजी वाघ व यशवंतराव पवार असे चार मुर्दे तीन लक्ष रुपयांस सोडवून त्यांस ब्राम्हणांकडून विधियुक्त अग्निसंस्कार केला. नारोशंकर दिल्लीचे किल्ल्यांत असून जवळ चाळीस लाख रुपये खजिना होता. तोही गुरुवार ता. १५ रोजीं सायंकाळीं निघून गेला. बरोबर गंगोबा तात्या होळकराचा दिवाण होता. खजिना सुद्धां नारोशंकरानें तसाच मागें टाकिला. दिल्लींतील बकाल बायका देखील लष्कराचे लोकांस मारूं लुटूं लागल्या. पुढें मथुरेहून जाटाचे मुलखांत आले. जाटानें हिंदुधर्मास जागून तमाम मुलुखांत स्वार पाठवून अन्नवस्त्र देऊन सर्वांचा संभाळ केला. भरतपुरास जाटाची बायको होती, तिनें धर्म बहुत केला. भरतपुरास पावल्यावर तीस चाळीस हजार लोकांस आठ रोजांचें अन्न व ब्राम्हणांस दूध, पेढे, मिठाया वगैरे दिल्या. आठ दिवस सर्वांस आरामासाठीं राहवून घेतलें. शहरांस ताकीद केली कीं ज्यास जसें अनुकूळ पडेल, तसें जागा व अन्न द्यावें. कोणीं छळू नये. याप्रमाणें जाटानें एकंदर दहा लक्ष रुपये खर्च केला. तेणें करून बहुत लोक जगले. घायाळ शमशेर बहाद्दर कुंभेरीस (दीग येथे?) आला. सुरजमलानें त्याची निगा चांगली केली. परंतु भाऊ भाऊ असा शोक करून तो लवकरच मरण पावला.

एकंदरींत या संग्रामांत प्रचंड संहार झाला. मराठ्यांची एक संबंध पिढी कापली गेली. दक्षिणेंत बहुधा एक घर मृत्यूशिवाय राहिलें नाहीं. काशीराय म्हणतो, चांदी सोनें, हिरेमाणकें, ५०० हत्ती, पंनास हजार घोडे एक हजार उंट, दोन लक्ष बैल आणि तंबू वगैरे प्रवासाचा अजबाब असें पुष्कळच सामान पानपतचे छावणींत अब्दालीस मिळालें.

त्या छावणीच्या जागेंत हल्लीं दोन सतींचे चबुत्रे आहेत. पैकीं एक लक्ष्मीबाई मेहेंदळे इचा होय. दोन मोठ्या विहिरी जवळ जवळ आहेत, त्यांचेंच