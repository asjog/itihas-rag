त्यानें असेंच मोठ्या गोडीचें पत्र लिहिलें. ‘ तुमच्या बायकांमुलांचीं मला अत्यंत
काळजी आहे. मी औरंगाबादेस पोंचतांच, त्यांस लवकरच बंदोबस्तानें तुमच्या-
कडे रवाना करितों. ’ मुत्सद्दी धोरण ह्मणजे काय, आणि सय्यदांचें चुकलें कोठें,
याचा उलगडा या प्रकरणांतील सय्यदनिजामांच्या वर्तनविरोधावरून करितां येतो.
ता. ९ ऑगस्ट स. १७२० रोजीं बाळापुराहून दोनतीन कोसांवर निजामानें
लढाईच्या इराद्यानें आपली फौज व्यवस्थेनें उभी केली. तिकडून आलम-
अलीखान हत्तीवर बसून तोफखाना पुढें ठेवून ता. १० ऑगस्ट रोजीं चालून
आला. परंतु निजामानें जोराचा हल्ला केल्यावर आमलअलीचे बरेच सरदार
पडले. त्याला स्वतःला गोळी लागली, आणि त्याचा हत्ती पळून जात असतां
पुनः एक बाणाची जखम लागून आलमअली पडला. निजामाच्या सरदारानें
आलमअलीचें शिर कापून नेलें. शंकराजी मल्हार जखमी होऊन निजामाचे
हातांत कैद झाला. आलमअलीचें सर्व सामान निजामास सांपडलें; आणि
त्याचे पुष्कळसे सरदारही फौजेसह निजामास जाऊन मिळाले. हैदराबादचा
कारभारी मुबारीझखान व त्याचा भाऊ दिलावरखान हे सय्यदांकडचे होते;
पण आलमअली मेलेला पाहून, तेही निजामास मिळाले. मराठ्यांचे एकंदर
६३४ लोक पडले, तरी त्यांनीं हिय्या करून थेट निजामाच्या मुक्कामापर्यंत
चाल करून पुष्कळसा खजिना लुटून आणिला. मराठ्यांची फार मोठी फौज
या वेळीं आलमअलीचे मदतीस आली होती, परंतु त्यास मागें ठेवून तो स्वतःच
पुढें घाईघाईनें चालून गेला. तो मारला गेला नसता तर मराठ्यांनीं निजामाचा
चांगलाच समाचार घेतला असता. ही बाळापुरची लढाई सय्यदांचे नाशाचा
आरंभ होय. ( अर्व्हिन पृ. ५०. )
बाळापुरच्या लढाईची बातमी ता. २६ ऑगस्ट रोजीं सय्यदांस आग्रा
येथें कळली, तेणेंकरून ते अत्यंत कष्टी झाले. निजामाचा चुलतभाऊ महंमद
अमीनखान बादशहाजवळ होता, त्यास कारभारांतून काढण्याचा त्यांचा विचार
चालला होता, परंतु वरील अरिष्टानें खचून जाऊन त्यांनीं त्याच्याशीं गोडी
ठेविली. पण तोही कपट-वर्तन करून आंतून सय्यदांच्या नाशास प्रवृत्त झाला.
बादशहा व हुसेनअलीखान यांनीं निजामाचें पारिपत्य करण्यासाठीं दक्षिणेंत
जावें, आणि अब्दुल्लाखानानें दिल्लीस जाऊन तेथंचा बंदोबस्त ठेवावा, असा बेत