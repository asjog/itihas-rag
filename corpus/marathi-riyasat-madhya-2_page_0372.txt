[खं ३ ले. ४१५]. भालकीहून परभारें पेशवा स. १७५३ च्या जानेवारींत
कर्नाटकचे स्वारींत श्रीरंगपट्टण पावेतों जाऊन परत जुळईत पुण्यास आला.
स. १७५३ सालीं निजामराज्यांचे महत्त्वाचे असें कांहींच व्यवहार
घडले नाहींत. या सालास उद्देशून रा. राजवाड्यांचे तिसरे खंडांत
ले. ४१२ व ४३३ व पहिल्या खंडांत ले. १४-२२ इतके कागद
उपलब्ध आहेत, त्यांवरून निजामाच्या कारभारांतील धांदल स्पष्ट होते.
बुसीनें सलाबतजंगास सर्वस्वीं आपल्या कब्जांत आणिलें, हा प्रकार सय्यद
लष्करखानास रुचला नाहीं; आणि हरप्रकारें बुसीचा पाडाव करण्याचा
खानाचा उद्योग चालूंच होता. बुसीला निजामानें ' गज्फरजंग ' हा
किताब दिला होता. हिंदुस्थानांतील राजेरजवाड्यांशीं बुसीचा पत्रव्यवहार
असून निजामाच्या दरबारीं तर तोच सर्व सूत्रें चालवीत होता. मात्र
नानासाहेबाच्या अलौकिक मुत्सद्देगिरीपुढें बुसीला नमूनच वागावें लागलें.
बुसीची अंतस्थ भूतृष्णा केवढी आहे, हें नानासाहेबानें ओळखून त्याला
निजामाच्या दरबारांतून वर्षा दीड वर्षांत पिटाळून लाविलें. स. १७५३
च्या प्रारंभास सलाबतजंगानें डुप्लेला कर्नाटकची नबाबगिरी देऊन
महंमदअल्लीला त्या नबाबगिरीवरून काढून टाकिलें. सन १७५३
च्या अखेरीस बुसीनें सलाबतजंगाला अगदींच संपुष्टांत आणिलें
होतें. निजामाला हलका करावा, हा बुसीचा बेतच होता.
तसाच तो नानासाहेबाचाही बेत होता. या दोघांनीं गुप्त तह करून
निजामाला पुष्कळच बुडविलें. तेव्हां निजामानें डुप्लेकडे त्याची तक्रार
केली. ती तक्रार डुप्लेनें न ऐकतां अशा तक्रारी आणू नयेत, अशी वरती
आणखी सलाबतास धमकी दिली. तेव्हां निजामाला बुसीची खुशामत
करणें भाग पडलें. हे सर्व प्रकार नानासाहेबास आपल्या वकिलामार्फत
कळत होते. ( राजवाडे खं. १, ले० १४-२५ व त्यावरील टीपा पहा ).
' दख्खण सारी मोकळी करावी,' अशीं वाक्यें १७५०-६० च्या अवधींत
महाराष्ट्रांत सर्वतोमुखी झाली होतीं. निजामान्च्या राज्यांतील मुसलमानांत