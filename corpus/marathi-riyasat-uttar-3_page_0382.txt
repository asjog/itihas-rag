प्रस्तुत बळवंतरावानें पुण्यास येऊन बाजीरावाची मदत मागतांच बापू गोखल्यास
त्यानें प्रतिनिधीवर पाठविलें. त्याच्या मदतीनें काशीबाईनें पंतास पकडून मसूरच्या
गढींत अडकवून ठेविलें ( स. १८०६ ), आणि बंडाचा उपशम झाला असें समजून
बापू गोखले पुण्यास परत आला. परंतु पंताची रक्षा रमा ऊर्फ ताई तेलीण धाडसी
व कल्पक होती. तिनें फौज जमवून सह्याद्रीच्या डोंगरी भागांतील वासोटा किल्ला
हस्तगत करून बंड उभारलें आणि तेथून मसूरवर चालून येऊन तिनें प्रतिनिधीस
सोडविलें. त्यानें लगेच मुलखांत धुमाकूळ आरंभिला. आम्ही छत्रपतींचे नोकर आहोंत,
बाजीरावाची आज्ञा आम्ही मानणार नाहीं, छत्रपतीस सुद्धां बाजीराव अन्यायानें
वागवीत आहे, सबब त्यासच काढून टाकिलें पाहिजे, असा पुकारा करून, वारणा आणि
नीरा नद्यांच्या दरम्यान पंतानें उपद्रव आरंभिला. त्याच्या या अद्भुत लौकिकानें त्या
बाजूचे पुष्कळ साहसी लोक त्याचे साह्यकारी झाले. न्यायाच्या व व्यवस्थेच्या
मार्गाने मुलखाचा बंदोबस्त करून छत्रपतीच्या नांवाखालीं तो उद्योग करता तर
बाजीरावास भारी झाला असता. पण त्याच्या क्रूर स्वभावानें तो सर्वांसच अप्रिय
झाला. आई व बळवंतराव यांस सामील असलेल्या माणसांचे त्यानें अतिशय हाल
चालविले. तेव्हां बाजीरावानें पुनः बापू गोखल्यास त्याजवर रवाना केलें. गोखल्याशीं
समोर सामना न करितां डोंगरी मुलखांतच तो बचावाचें धोरण स्वीकारून राहता
तर त्याचा गोखल्यापुढें थोडा बहुत निभाव लागला असता. परंतु वसंतगडाखालीं
येऊन त्यानें गोखल्यावर चाल केली. कोणेगांवचे रानांत ता. २७.३.१८०६ रोजीं
उभयतांची लढाई होऊन प्रतिनिधीला १४ जखमा लागल्या, आणि त्याचा उजवा
हात तुटून त्यास गोखल्यानें पकडून घेतलें. तेव्हां पासून त्यास थोटेपंत असें नांव
पडले. त्या प्रसंगीं ‘ कारभारी बळवंतराव यास व मातुश्रीस तुम्ही अटकेंत ठेवीत
असाल तर आम्ही जखमा शिवून घेऊं, नाहीं तर आम्हास जिवंत राहण्याची इच्छा
नाहीं,’ हें त्याचें भाषण ऐकून गोखल्यानें बळवंतरावाचा व मातुश्रीचा बंदोबस्त केला;
आणि प्रतिनिधीस हत्तींचे अंबारींत घालून पुण्यास आणिलें, आणि राघोपंत गोडबोले
याचे वाड्यांत कैदेत ठेविलें. प्रतितिनिधीची दौलत सर्व गोखल्यानें लुटून घेतली.
त्याचा एकंदर सरंजामही बाजीरावानें गोखल्याचे ताब्यांत दिला. हा सरंजाम कैक
वर्षे बापू गोखल्याकडे राहिल्यामुळें फौजेच्या बळावर त्यानें सुद्धां रयतेस नागवून
अतिशय संपत्ति जमा केली. याच पैशाच्या बळावर गोखल्यास पुढें एवढें महत्त्व
प्राप्त झालें. बळवंतराव फडणिसास मात्र बाजीरावाकडे प्रथम दाद मागितल्या-