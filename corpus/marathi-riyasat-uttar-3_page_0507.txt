३ खडकीची लढाई.—ता. ५·११·१८१७ आश्विन वा. ११ बुधवार रोजीं सकाळीं बापू गोखले यानें फौजेंत जाऊन हुशारी केली. त्यावरून शहरांत लोक भयभीत झाले. बाजीरावाचा हुजऱ्या विठोजी नाईक दोन प्रहरीं दोन वाजतां एल्फिन्स्टनला भेटून परत आला आणि तीन वाजतां मराठी लष्करानें खडकीच्या इंग्रजी लष्करावर चाल केली. तेव्हां खुद्द बाजीराव बायकामंडळी सुद्धां पर्वतीवर फौजेंत जाऊन तेथील खिडकींतून लढाई पाहत बसला. मराठी लष्कर बाहेर पडलें तेव्हां प्रथमच त्यांच्या जरीपटक्याची काठी मोडली, हा अपशकून भावी नाशाचा सूचकच झाला. मराठी लष्कर हल्ला करीत येऊं लागल्याचें चिन्ह दिसतांच प्रथम हे आपल्या बंगल्याला वेढा घालतील असें वाटून, एल्फिन्स्टन घाईघाईनें बंगला सोडून पाठीमागच्या बाजूनें नदी उतरून खडकीच्या लष्करांत जाऊन राहिला; आणि लगेच त्यानें क० बर यास पुढील लढण्याची व्यवस्था ठरवून दिली. बंगल्यांतील सामानाची आवराआवर करण्यास एल्फिन्स्टन यास अवकाश मिळाला नाहीं. निघण्यापूर्वी गुप्त स्वरूपाचे कागद जवळ होते ते मात्र त्यानें जाळून टाकिले. अर्थात् पेशव्याचे हातीं ते पडूं नयेत अशी त्याची इच्छा असावी. कारण पेशव्याचा नाश करण्यास ज्या कांहीं भल्याबुऱ्या गोष्टी त्यानें केल्या त्यांचा पुरावा त्या कागदांत मागें राहिला असता.

‘ आश्विन वा॥ ११ स पुण्यांत हूल पडली, कीं फिरंगी तयार झाला. लोकांनीं आवई खाऊन दुकानें बाजार बंद केला. दोन प्रहरीं खासा स्वारी निघून पर्वतीस गेली. ते दिवशीं स्वारी घोड्यावर होती. मागून गोखले पुरंदरे वगैरे सरदार जमून गेले. पायरीवर बापू गोखले घोड्यावरून उतरून पायांवर डोकी ठेविली, कीं मला आज्ञा असावी. आशीर्वाद दिला, कीं ‘ बाळाजी विश्वनाथाचें पुण्य तुम्हांस तारो. ’ नंतर सर्वांनीं पायांवर डोई ठेवून आज्ञा घेऊन औंधचे मैदानांत गेले. दिवस पांच घटका राहिला, तेव्हां यांची त्यांची लढाई अंधार पडेपर्यंत चालली. इंग्रज आपले ठिकाणीं शिकस्त झाले. दोहोंकडील मिळून दोन हजार माणूस कामास आलें. प्रात:- काळीं सारे दर्शनास पर्वतीस आले. तेथें मसलत करून दोन घटका रात्रीस शुक्रवारचे वाड्यांत आले. बारा घटका रात्रीं द्वादशीस निघून डेरा दाखल झाले. ’

या खडकीच्या लढाईंत मराठ्यांच्या फौजा मुठानदीच्या पश्चिमेस भांबुर्ड्यापासून चतु:श्रृंगी, संगम, गणेशखिंडीचा डोंगर एवढ्या भागांत हल्लींच्या शेतकी कॉलेजच्या मैदानास धरून पसरलेल्या होत्या. मध्यभागीं १४ तोफा व पायदळ होतें. मराठ्यांस तोंड देण्याकरितां क. बर खडकीवरून बराच पुढें चालून आला. युद्ध