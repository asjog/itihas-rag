सेउणचंद्राच्या पश्चात् त्याचा पुत्र धाडियप्पा व नातू भिल्लम हे अनुक्रमें गादीवर आले. पुढें श्रीराज, वड्डिग, धाडियस, भिल्लम वगैरे राजे यादव कुळांत निपजले. हा भिल्लम पराक्रमी असून, राष्ट्रकूट, चालुक्य, ठाण्याचे शिलाहार ह्या तत्कालीन राजवंशापासून त्याची उत्पत्ति झाली होती. भिल्लमानंतर वेसुगी, अर्जुन व भिल्लम ( तिसरा ) हे राजे झाले. भिल्लमानें चालुक्यवंशीय जयसिंहाच्या मुलीशीं लग्न लाविलें. पुढें सेउणचंद्र (दुसरा) हा पराक्रमी राजा झाला. त्यानें चालुक्य राजा विक्रमादित्य यास पुष्कळ मदत केली. पुढें परम्मदेव, सिंहराज ऊर्फ सिंघण, मल्लुगी, अमरगांगेय, गोविंदराज व भिल्लम ( पांचवा ) हे राजे या यादववंशांत निर्माण झाले. या भिल्लमानें चालुक्यांचें राज्य जिंकिले त्यापूर्वी हे यादव चालुक्यांचे मांडलिक होते.

याप्रमाणें दृढप्रहरापासून पांचव्या भिल्लमापर्यंत बावीस राजांचीं नांवें दिलेलीं आहेत. सरासरीनें प्रत्येक कारकिर्दीस अठरा वर्षाचा अवधि गणिला असतां यादवांच्या ह्या पहिल्या वंशानें स. ७९५ पासून ११९१ पर्यंत ३९६ वर्षे राज्य केलें असें म्हणणें फारसें चुकणार नाहीं.

होयसल यादव (स. ११११—१३२७ ).—यादवांची एक शाखा द्वारसमुद्र येथें राज्य करीत होती. हें प्राचीन शहर हल्लींच्या म्हैसूर राज्यांत हलेबीड येथें होतें. त्या ठिकाणीं एक उत्कृष्ट मंदिर प्राचीन शिल्पकलेची साक्ष देत आहे. यादवांच्या ह्या शाखेस होयसल यादव असें नांव पडलें. त्यांचा पहिला राजा बित्तिदेव ऊर्फ बित्तिग ह्यानें द्वारसमुद्र शहर स्थापून तेथें स. ११११ पासून ११९१ पावेतों राज्य केलें. आरंभीं राजाचा आश्रय जैन धर्मास होता, आणि त्याचा प्रधान गंगराज ह्यानें पुष्कळ जैनमंदिरें बांधिलीं. परंतु रामानुजानें (१०१६- ११३७) भक्तिमार्ग सुरू केला, त्याचा प्रभाव बित्तिदेवावर पडून तो वैष्णवधर्माचा उपासक बनला. त्यानंतर विष्णूचीं उत्कृष्ट मंदिरें त्यानें द्वारसमुद्र व इतरत्र बांधिलीं. त्यानें स्वतः आपलें नांवही विष्णुवर्धन असें धारण केलें. विष्णुवर्धनानें व त्याच्या अनुयायांनीं होयसल यादवांची सत्ता पुष्कळच वाढविली. त्यांचा नातू वीरबल्लाळ हा फार पराक्रमी होता. त्यानें उत्तरेस देवगिरी पावेतों आपल्या राज्याचा विस्तार वाढविला. चालुक्यवं सोमेश्वर (चवथा) ह्याचा सेनापति ब्रह्मा म्हणून होता, त्यास काबीज