बादशहाचे बहिणीचे उरावर पलंगाचे पाय ठेवून रोहिले बसले. पैका मागूं लागले.
जीव निघून मेली. दिल्लीमध्यें अमीर सावकार राहिले, त्यांसीं निकर करून पैका
मागतात.’ अशा हकीकती पुष्कळ आहेत आणि एल्यटच्या फारशी बखरींत नाना
प्रकारचे तपशील आढळतील. त्यावरून रा. नातूंनीं महादजीच्या चरित्रांत
हकीकत दिली आहे, त्यांतील तात्पर्य असें कीं, गुलाम कादरानें बादशहास व
त्याच्या मुलांस शस्त्रहीन करून मोतीमहालांत कोंडलें आणि अन्नपाणी न
देण्याविषयीं ताकीद दिली. बेदरबख्ताच्या साहाय्यानें जनानखाना व राजपुत्रांचे
महाल त्यानें लुटून भांडीं, वस्त्रें हत्यारें सुद्धां लुबाडून घेतलीं. शहाजाद्यांना व
दासींनाही मरे मरेपर्यंत मारून त्यांची अत्यंत अमर्यादा केली. तरी मुबलक पैसा
मिळण्याची त्याची इच्छा सफल होईना, तेव्हां त्यास सुचलें कीं, पुरलेलें द्रव्य
असावें व तें बादशहास माहीत असावें; असें समजून त्यानें बादशहास दिवाणी-
खासांत ओढून आणून चाबकानें मारिलें. तेव्हां बादशहा काकुळतीस येऊन
बोलला, ‘बाबारे मजपाशीं द्रव्य मुळींच नाहीं व पुरलेलेंही मला माहीत नाहीं.
आतां माझीं आंतडीं तरी एकदां फाडून घे, पण ह्या यातना नकोत. ’ अशा
प्रकारें बादशहा बेहोष होऊन पडल्यावर गुलामानें खाशा स्त्रियांस आणून
त्यांचेही नानाप्रकारें हाल केले. कोंडून ठेवलेल्या माणसांपैकीं कोमल मुलें अन्न-
पाण्यावांचून व्याकूळ होऊन मरण पावलीं. त्यांस तेथल्या तेथें गाडण्याचा त्या
दुष्टानें हुकूम दिला.

मलिकाजमानीनें होतें नव्हतें तें सर्व त्यास दिलें तरी त्याची तृप्ति न होऊन
त्यानें त्या वृद्ध बाईला ओढून आणून तिच्या महालांत खणती लाविली;
आणि त्याचप्रमाणें सर्व राजवाडा पोखरून काढिला. इस्मईल बेग बाहेर होता,
त्यास वाड्यांतलें हें वर्तमान कांहींच समजलें नव्हतें. गुलाम कादरानें त्याच्याकडे
पांच लाख रुपये पाठवून जास्त भरतीसाठीं शहर लुटावें म्हणून निरोप पाठविला.
पुढें एके दिवशीं त्यानें सर्व राजपुत्रांस आपणापुढें उभे करून गाण्यास व नाच-
ण्यास लाविलें. एकदां तर तो तख्तावर हुक्का ओढीत बसला; आणि वृद्ध
बादशहास समोर आणून द्रव्य कोठें आहे दाखीव, असा आग्रह करूं लागला.
त्यानें माहीत नाहीं असें उत्तर करतांच गुलामानें तख्ताखालीं उडी टाकून
बादशहास खालीं पाडिलें व त्याच्या उरावर बसून पेषकबजानें त्याचे दोनही डोळे
फोडिले. त्या वेळीं समस्त आप्त मंडळींनीं आक्रोश व आकान्त केला. नंतर त्यानें