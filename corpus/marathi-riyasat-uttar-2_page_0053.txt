इंग्रजांसारख्या विरोधकांशीं निभाव लागण्यास मराठ्यांची लायकी तशाच तोडीची पाहिजे होती. तुकोजी होळकरास जसा पुत्रमोह, तसाच इतरांसही होता. सर्वांची धडपड वडिलार्जित अधिकार, संपत्ति व मानपान भोगण्याची दिसते, पण वडिलार्जित लायकी मात्र पूज्य. हे प्रकार पाहिले म्हणजे असेंच म्हणावें लागतें कीं, पाश्चात्य शस्त्रास्त्रांनीं किंवा कवाइती पद्धतींनीं सुद्धां आमचें राज्य गेलें नाहीं, तर आमच्याच मूर्खपणानें आम्हीं आपलें राज्य इंग्रजांच्या घरांत घातलें. लायकी-नुरूप बक्षीस किंवा अपराधानुरूप शिक्षा लोकांस मिळण्याची योजना नाना-महादजींनीं एकविचारें केली असती, तर पाश्चात्य युद्धपद्धति सुद्धां आपणांस हस्तगत करितां आली असती. सारांश, हिंगणे म्हणतो त्याप्रमाणें **तुकोजीच्या दैवाची दौलत उतरली,** इतकेंच नाहीं. तर **मराठशाहीच्या** दैवाची दौलतही त्याच वेळीं उतरली, यांत संशय नाहीं.

**७. अहल्याबाईची कसूर.**—अहल्याबाईचीं चरित्रें आजपर्यंत अनेकांनीं लिहिलीं आहेत, पण तीं सर्व माझ्या मतें एकांगी आहेत. सर्व मराठशाहीच्या कारभाराचें समग्र चित्र डोळ्यांपुढें पाहिजे असेल तर तींतील भिन्न भिन्न अंगांचें पृथक् विवरण करून भागणार नाहीं. सर्व राज्याची परिस्थिति एकसमयावच्छेदें करून लक्षांत आणली पाहिजे. मल्हारराव होळकरानें पंधरासोळा कोटी रुपयांची संपत्ति जमा करून ती केवळ खासगी म्हणून मरतांना अहल्याबाईच्या हवालीं केली, आणि त्या खासगींतूनच पुढें अहल्याबाईनें दानधर्म वगैरे केला, राज्याच्या उत्पन्नास हात लाविला नाहीं असें तिच्या कारभाराचें समर्थन करण्यांत आलें आहे. इकडे तिचा हस्तक तुकोजी मोहिमांवर असतां सदैव कर्जानें गांजलेला असून, फौजेच्या खर्चास बाईंकडून आपणास पैसा मिळत नाहीं अशी त्याची तक्रार सारखी पंचवीस वर्षे चालली होती. तसेंच तुकोजीच्या हातून राज्याची कामगिरी यथायोग्य झाली नसेल तर त्याचा दोष बाईकडे नाहीं, बाईनें आपलें कर्तव्य उत्कृष्ट बजाविलें, असें प्रतिपादन करण्यांत येतें. मराठी राज्याची अवनति कशकशी होत गेली याचा विचार करतांना नानाफडणीस, महादजी शिंदे, तुकोजी व अहल्याबाई होळकर, मुधोजी व रघूजी भोंसले वगैरे अनेक प्रमुख व्यक्तींची जबाबदारी ठरवावी लागते. म्हणून त्या उद्देशानें अहल्याबाई व तुकोजी यांचे नाना फडणिसाशीं व्यवहार कसे घडले आणि त्यांसंबंधानें