च्या ऐवजीं फक्त खंडणी देण्यास पात्र होते. निजामाशीं पेशव्यांचा संबंध त्याहून अधिक निकट होता. कारण कीं, मोगलाईच्या सहा सुभ्यांत ठाणीं बसवून चौथसरदेशमुखीचा वसूल परभारें घेण्याचा प्रघात पेशव्यांनीं यापूर्वी पुष्कळ दिवस पाडिला होता, त्यामुळे मोगलाईचें व पेशवाईचें नफानुकसान एकच असल्यामुळें हर्षामर्षाचे प्रसंग वारंवार येत. हे सर्व परके संस्थानिक वगळले म्हणजे (२) राज्यांत पेशवाईस स्वतःहून वरिष्ठ अशीं दोन संस्थानें होतीं. त्यापैकीं पहिलें सातारकर छत्रपतींचें संस्थान पूर्णपणें त्यांच्या ताब्यांत होतें; पण दुसऱ्या म्हणजे करवीर संस्थानाचा प्रकार निराळा होता. तें संस्थान कोणासही खंडणी देण्यास पात्र नसून हल्लीं स्वतःपुरतें स्वतंत्र व पृथक् झालें होतें. इतकें असून पुनः शिवशाहीमध्यें त्याचा अंतर्भाव होतच होता. त्याखालचा दर्जा (३) नागपूरकर व अकलकोटकर भोसले, गायकवाड, प्रतिनिधि, सचिव, आंगरे व वाडीकर सावंत इत्यादि संस्थानिकांचा असून ते पेशव्यांच्या बरोबरीचे होते. त्यांनीं जेथपर्यंत राज्यांत कांहीं फंदफितुर केला नाहीं, तेथपर्यंत त्यांच्या संस्थानांत ढवळाढवळ करण्याचा पेशव्यांस अधिकार नव्हता. हे सर्व सालीना जुजबी खंडणी देण्यास पात्र होते. त्यांपैकीं कांहीं जणास कधीं काळीं तर कांहीस दरवर्षी लष्करी चाकरी करावी लागे. [ ज्यास ही चाकरी करण्याची ताकद असे, त्यास अवश्य नोकरींत बोलावीत गो. स. स. ] आंगरे, सचिव व सावंत यांस लष्करी चाकरीचें कलम लागू नव्हते. आसपास कोठें काम पडलें तर तितक्या पुरती त्यांनीं जुजबी फौजेनिशीं मदत करावयाची असे. [ आंगऱ्याचें काम बहुतेक दर्यावरचें होतें. सचिवास पराक्रम नव्हता व सावंत अगदीं शिवाजीच्या वेळेपासून आपणास बहुतेक स्वतंत्र राजेच समजत. गो. स. स. ] तसेंच (४) पाटणकर, घोरपडे वगैरे हुजरातीचे मानकरी होते, तेही पूर्वमानाने पेशव्यांच्या बरोबरीचेच होते [ कसें ? ]. तेही जेथपर्यंत फंदफितूर करीत नसत, तेथपर्यंत त्यांच्या वाटेस जाण्याचा पेशव्यांस अधिकार नव्हता. या मान-