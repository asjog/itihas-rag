सन १६९८ च्या 'जानेवारींत जिंजीचा किल्ला झुल्फिकारखानानें काबीज केला. तेव्हां राजारामाचा जनानखाना किल्ल्यांतच होता. खानानें त्यांस पकडून आपल्याकडील सरदार शिर्के यांच्या ताब्यांत दिलें. या प्रसंगी शिर्क्यांनीं खानास सांगितलें, कीं आपल्या जातभाईच्या बायकांची बेअदबी होईल, तर ती आमचीच बेअदबी असें लोक समजतील. हें शिर्क्यांचें म्हणणें खानानें मान्य करून, राजारामाचा जनानखाना त्यांचे स्वाधीन केला. ह्यांत खानानें कपट केलें असें म्हणण्याचें कारण नाहीं. कारण राजाराम सुटून गेल्यावर, बायका पकडून ठेवण्यांत मोठासा मुद्दा नव्हता; आणि त्यामुळे आपणाकडील शिर्के व दुसऱ्या मराठे सरदारांस त्यानें विनाकारण दुखविलें असतें. शिर्क्यांनीं राजारामाच्या बायकांस, वेलोर अरणीच्या रस्त्यानें लवकरच सुरक्षितपणें महाराष्ट्रांत पाठवून दिलें. तथापि मराठ्यांकडील पुष्कळ लोकांस खानानें कैदेत ठेविलें व कित्येकांस बंडखोर म्हणून ठार मारिलें. ह्या ठार मारिलेल्या मंडळींत, प्रल्हाद निराजीचा मुलगा नारो प्रल्हाद हा होता. जिंजीहून निघालेली सर्व मंडळी, हळूहळू विशाळगडावर येऊन जमली. तिमाजीपंत हणमंते हा शत्रूच्या हातीं सांपडला होता, तोही सुटून विशाळगडीं दाखल झाला. हा किल्ला सन १६९२ त औरंगजेबानें काबीज केल्यावर, तो फिरून मराठ्यांनीं केव्हां घेतला त्याचा उल्लेख सांपडत नाहीं. राजाराम परत आल्यावर, मोगलांचा बंदोबस्त नसल्यामुळें, विशाळगडचा किल्ला घेण्यास मराठ्यांस प्रयास पडले नाहींत, असें दिसतें. ( भिडेकृत अष्ट. प्र. इ. ).

जिंजीचे वेढ्यासंबंधीं विल्क्स्‌नें केलेलीं कित्येक विधानें येथें नमूद करण्यासारखीं आहेत. जिंजीच्या वेढ्याचें महत्त्व तत्कालीन युरोपियन लोकांस फारच वाटत होतें.. त्याला ग्रीस देशांतील ट्रॉयच्या वेढ्याची उपमा विल्क्स्‌नें दिली आहे. तो म्हणतो, ‘वेढा फार दिवस चालण्याचें कारण, झुल्फिकारखानाची लबाडी होय. त्याचे मनांत बादशहाचे मृत्यूनंतर कर्नाटकचें राज्य बळकावण्याचें असल्यामुळें, प्रस्तुतच्या वेढ्यांत त्यानें मराठयांशीं गुप्त संधान ठेविलें होतें. दोन्ही पक्षांनीं नाटकी थाटाचा अवलंब केला होता. मराठ्यांचा राजा राजाराम हा नेहमीं गांजा व अफू खाऊन धुंद असे. त्याच्या सरदारांनीं त्यास पदच्युत करण्याचा घाट घातला होता. परंतु झुल्फिकारखानानें मनापासून लढाई न केल्यामुळे