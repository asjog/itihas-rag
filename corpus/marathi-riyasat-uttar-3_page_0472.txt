सिंदे व रघूजी भोसले यांजला बाजीरावाचे लक्षांत आणण्यासाठीं त्यानें पत्रें पाठविलीं. सन १८१४ त त्यानें सिंदे भोसल्यांकडे आपले गुप्त हस्तक कृष्णाजी गायकवाड वगैरे त्याच कामासाठीं रवाना केले. होळकराशीं बाजीरावाचें मुळींच प्रेम नव्हतें, तरी त्रिंबकजीच्या आग्रहावरून गणेशपंत पिटके नांवाचा आपला वकील बाजीरावानें होळकरांकडे रवाना केला. नेपाळशीं युद्ध सुरू असतांच इंग्रजांस लंगडे करण्याचे हे प्रयत्न होते. या उपक्रमांत गायकवाडास वश करून घेण्याचे प्रयत्न सुरू झाले, त्यामुळे गंगाधर शास्त्र्याचें प्रकरण उद्भवलें. असे हे निरनिराळ्या कारस्थानांचे धागे पुढील संगतीकरितां एकत्र लक्षांत ठेविले पाहिजेत.

त्रिंबकजीस उघडपणें कारभारांत घेतल्याचें बाजीरावानें रेसिडैंटास प्रथम स. १८१४ तल्या शास्त्र्याचे प्रकरणांत कळविलें; तेव्हांपासून एल्फिन्स्टनकडे बोलणें करण्यास बाजीराव त्रिंबकजीलाच पाठवूं लागला. एल्फिन्स्टनशीं बोलणें करितांना आपल्या धन्याच्या तर्फेनें अत्यंत चढाऊ व उद्दाम वृत्तीचा अवलंब त्रिंबकजी करी तें एल्फिन्स्टन यास सहन झालें नाही. उलट पक्षीं जाबजबाबांत रेसिडैंटाला हा अगदीं निरुत्तर करून आपली बाजू चांगली संभाळतो, अशी बाजीरावाची खात्री होऊन त्रिंबकजीवर त्याची मर्जी जास्तच बहाल होत गेली. बाजीरावानें इंग्रजांच्या ताबेदारींत जहागीरदाराप्रमाणें राबण्यापेक्षां मराठ्यांची जूट प्रस्थापित करून इंग्रजांचा पाडाव करण्याच्या गोष्टी मोठ्या दिमाखानें त्रिंबकजी बोलूं लागला, तेव्हां एल्फिन्स्टननें वरिष्ठांकडे साफ लिहून कळविलें, कीं त्रिंबकजीच्या संगतीनें बाजीराव लौकरच इंग्रजांवर उठल्या शिवाय राहणार नाहीं, त्याचे निवारण करण्याची तयारी अगोदर पासून आपण ठेविली पाहिजे. पुढील दोन वर्षांत प्रत्येक व्यवहारांत एल्फिन्स्टनची ही समजूत उत्तरोत्तर दृढ होत गेली. त्रिंबकजीचा हस्तक विठ्ठल नरसिंह गुजराथेंत गेला, तो सुद्धां गायकवाडांचे दरबारीं असलेलें इंग्रजांचें वजन कमी करण्याच्या उद्योगास लागला.

शास्त्री पुण्यास आल्यावर बाजीरावानें त्याच्या म्हणण्याकडे बिलकुल लक्ष दिलें नाहीं. खुद्द शास्त्री सुद्धां रेसिडैंटाच्या मध्यस्थीशिवाय बाजीरावाची भेट घेईना. गायकवाडाकडून नजराण्या दाखल त्यानें जिन्नस आणले होते ते रेसिडैंटासमक्ष बाजीरावानें स्वीकारावे असा आग्रह शास्त्र्यानें धरला, तें बाजीरावास मुळींच खपलें नाहीं. यावरून लौकरच शास्त्रयास दिसून आलें कीं पेशवा आपली दाद घेत नाहीं, आणि हिशेबाचें बोलणेंही करीत नाहीं, त्याचे कारभारी सर्व आपल्याकडून पैसे मात्र