छापे घालण्यास स० रा० ने कमी केलें नाहीं. सोनपत पानपतच्या पश्चिमेकडून बिकानेरच्या मुलखांत जाण्यास मध्यें कांटेरी झुडपांचे दाट जंगल असल्यामुळें त्या बाजूने निघून जाण्यास मराठ्यांस मार्ग नव्हता. उत्तरेस कुंजपुऱ्याकडून व यमुनेच्या कांठानें मराठ्यांस कोणत्याही प्रकारची मदत मिळू नये असा सख्त बंदोबस्त अब्दालीनें केला, तेव्हां मात्र मराठ्यांचे हाल सुरू झाले.

अशा स्थितींत सुटकेच्या नाना प्रकारच्या सूचनांचा खल सारखा चालूच होता. नानासाहेबास पत्रें जात असल्यामुळें तिकडून दुराणीवर शह येईल, निदान आपणास रसद तरी येऊन पोंचेल, अशी सदाशिवरावास अखेर पर्यंत आशा होती. पण त्यांचीं पत्रेंच बाहेर पोंचलेलीं दिसत नाहींत. तापट स्वभावमुळें स० रा० स समोर कोणी उलट बोलत नसेल, तथापि लहान मोठ्या सर्व मंडळीचा सल्ला घेऊन सर्वांशीं पूर्ण वाटाघाट त्यानें केली नसेल हें संभवत नाहीं; आणि कितीही दिमाखाचा मनुष्य असला तरी सर्वस्वनाशाचा प्रसंग आल्यावर, तो कोणाचेंच ऐकणार नाहीं हेंही संभवत नाहीं. त्याचें धैर्य अलोट असल्यामुळें, जनानखाना तसाच ठेवून पळून जाणें, अगर त्यांस स्वहस्तानें कापून काढणें किंवा अब्दालीस शरण जाऊन स्वाधीन होणें, असले लांछनकारक मार्ग त्यानें पसंत केले नाहींत, किंवा अखेरपर्यंत त्यानें हिंमत सोडिली नाहीं. उत्कृष्ट फौज, सरदार व जय्यत तोफखाना आणि सर्वांची अप्रतिम हिंमत यांचे योगानें आपण आलेला प्रसंग निभावून नेऊं, अशी त्यास अखेरपर्यंत खात्री वाटत होती. इब्राहीमखानास वचन दिलेले असल्यामुळें पळून जाण्याचे विचारास थारा देतां येईना. एकदां कांहीं मंडळींनीं पळून जाण्याचा बेत केला असतां इब्राहीमखानाने आपल्या तोफा त्यांजवर रोखून त्यांस थांबविलें.

इकडे सुजाचे मार्फत अब्दालीशी तहाची वाटाघाट बंद पडली नव्हती. पूर्वीही सल्याचें राजकारण हमेशा येतच होतें. मल्हारबा वगैरेंचें मत होतें कीं सल्ला करावा. पण भा० सा० ऐकेनात ( ६.४०९ ). दुराभिमानास प्रवर्तले. महागाई भारी. माणसें घोडीं खाया विना उठलीं.' सदाशिवरावाची व एकंदर फौजेची ही विलक्षण हिंमत पाहून अब्दालीस सुद्धां अतिशय