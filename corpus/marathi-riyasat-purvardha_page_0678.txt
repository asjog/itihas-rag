हुकूम केला. आसदखानावर बादशहाची बरीच इतराजी झाली, आणि कामबक्षास कैद केलेलें त्यास आवडलें नाहीं.

सन १६९६ त जिंजी सोडून झुल्फिकारखान दक्षिणेस तंजावरकडे गेला. त्यानें तिकडे मोगलांचे ताब्यांतून गेलेले बरेच किल्ले परत घेतले. ह्या वेळीं झुल्फिकारखानाचा खरा उद्देश काय होता, तें समजत नाहीं. तंजावरच्या शहाजीस जिंकून त्याजकडून त्यानें दंड घेऊन, बादशहाची ताबेदारी कबूल करविली; आणि जिंजीच्या मराठ्यांस मदत करणार नाहीं, असा त्याजकडून करार लिहून घेतला. शहाजीनें तो करार मनापासून लिहून दिला असें नाहीं, नाइलाजानें वरकांतीं लिहून दिला. हा करार ' इ. सं. तंजावरचें घराणें ' यांत दिला आहे, ( पृ. ५० ). खान तंजावरकडे गेला, हें बादशहास आवडलें नाहीं. बादशहाचा हुकूम पोंचतांच तो परत जिंजीस आला खरा; पण मराठ्यांशीं त्याचें आंतून सूत होतें; व मागें पुढें दक्षिण हिंदुस्थानचा कारभार आपण बळकवावा, अशी त्याची महत्त्वाकांक्षा होती, असें डफ् म्हणतो. तशांत बादशहाचा वृद्धापकाळ झाला असल्यामुळें, जो तो त्याच्या मरणाची वाट पाहत असून, पुढील उद्देश कसे साधून घ्यावे, या विचारांत होता.

ह्या वेळीं मराठ्यांची चांगली सरशी झालेली होती; असें असतां त्यांनीं मोगल फौजेचा समूळ नाश कां केला नाहीं, हें समजत नाहीं. मोगल अगदीं टेकीस आले असतां, राजारामानें तहाचें बोलणें कां लाविलें, हें गूढ स्कॉट वेरिंग यासही बरोबर समजलेलें नाहीं. तो म्हणतो, ह्या वेळीं मराठ्यांनीं तह मान्य न करितां नेटानें युद्ध चालविलें असतें, तर मोगलांचा साफ फडशा उडाला असता. परंतु ज्या अंतःकलहाग्नींत संताजी घोरपड्यासारख्या अप्रतिम वीराचा पुढें लवकरच घात झाला, त्याचा प्रादुर्भाव ह्या वेळींच झाला असला पाहिजे असें दिसतें. संताजी आंतून शत्रूस सामील आहे असें राजारामास वाटलें असावें. सर्व मराठे सरदार एकजुटीनें वागते, तर मोगलांस नाहींसें करून टाकण्याची उत्तम संधि या वेळेस खचित आली होती. परंतु राजारामाच्या अंगीं तशी कर्तबगारी नव्हती. सर्व सरदारांस ताब्यांत ठेवून शिवाजीच्या शिस्तीनें उद्योग केला असता, तर बादशहास मराठ्यांनीं साफ जिंकिलें असतें. परंतु मराठे सर-