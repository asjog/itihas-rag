प्रस्तावना.

१. आजपर्यंतचें काम.—मराठी वाचकांची जिज्ञासा भागविणारें हिंदुस्थानच्या इतिहासाचें एकही पुस्तक नाहीं असें पाहून, पंचवीस वर्षांपूर्वी या विषयांत मीं यथाशक्ति उद्योग सुरू केला. स. १८९९ त मुसलमानी रियासत, स. १९०२ त मराठी रियासत–पूर्वार्ध, आणि स. १९०७ त ब्रिटिश रियासत–पूर्वार्ध, असे भाग प्रसिद्ध झाले. या कालावधीत देशस्थिति व लोकशिक्षण यांच्या संबंधानें पुष्कळच फरक पडला. लेखकांस नवीन अनुभव प्राप्त झाला. वाचकांच्या अपेक्षा वाढल्या. आपल्या इतिहासाचें साहित्य जमविण्याकडे अनेक शोधकांचें लक्ष लागलें. नवीन माहिती व ग्रंथ बाहेर आले. वर्तमानपत्रांतून व मासिक पुस्तकांतून अनेक प्रश्नांची चर्चा होऊं लागली. पूर्वीचे ग्रह, समजुती व सिद्धान्त बरेचसे बदलले. वाचन, प्रवास व अनुभव यांच्या योगानें माझ्याही विचारांत पुष्कळसें अंतर पडले. परिस्थितीच्या संबंधानें लेखकांची व प्रकाशकांची जबाबदारी वाढली. हे प्रकार इतक्या त्वरेनें घडले कीं, वीस वर्षांपूर्वी लिहिलेलीं पुस्तकें आज जवळ जवळ निरुपयोगी ठरलीं.

अशा स्थितींत द्वितीयावृत्ती काढण्याचा प्रसंग आला, तेव्हां पूर्वीचींच पुस्तकें जशींच्या तशीं छापणें शक्य नव्हतें. म्हणून मुसलमानी रियासत नवीन धर्तीवर पुनः सर्व दुरुस्त करून, आणि एकंदर उपलब्ध साधनांचा उपयोग करून स. १९१० त छापिली; आणि मराठी रियासतीचा उत्तरार्ध लिहिण्याचा विचार मनांत आणून उद्योग करूं लागलों, तों मराठ्यांच्या इतिहासांतील प्रचंड अडचणींनीं मनाचा गोंधळ उडाला. नुसतें साहित्य एकत्र करणेंच अवघड झालें, मग विषयाच्या एकवाक्यतेची गोष्ट तर बोलावयासच नको. हें काम माझ्या हातून तडीस जाणें शक्य नाहीं, असें वाटून कित्येकदां उद्योग सोडूनही दिला. मराठी रियासतीचा पूर्वार्धच जर चुकलेला तर उत्तरार्ध तयार व्हावा कसा ! कित्येक इतिहासज्ञ स्नेह्यांची मदत मिळविण्याच्या आशेनें गांठ घेतली; पण त्यामुळे अडचणी दूर होणे बाजूस राहून उलट या उद्योगाची दुर्घटता मात्र वाढली. काव्येतिहाससंग्रह, भारतवर्ष, इतिहाससंग्रह. ऐतिहासिक लेखसंग्रह, इतिहाससंशोधकमंडळाचे