बांधिला. शिवाजीचे मृत्यूनंतर तो सोयराबाईच्या पक्षास मिळाला. म्हणून संभाजीनें त्यास ठार मारिलें. सचिवपद त्याच्या वंशाकडे चाललें नाहीं. पन्हाळा व रांगणा काबीज करून कोंकणपट्टीत शिवाजीचा अंमल बसविण्यांत ह्यानें फार खटपट केली. दक्षिण कोंकणचा कारभार बहुतेक याजकडेस होता. हल्लीं भोरच्या पंतसचिवांचें घराणें आहे, त्याचा संस्थापक शंकराजी नारायण याची नेमणूक राजारामाचे कारकिर्दीत झाली. हा शंकराजी नारायण शिवाजीचे लष्करांत मोरोपंत पिंगळे व रामचंद्रपंत यांच्या हाताखालीं काम करून वाढला होता.

( ४ ) चौथा प्रधान वांकनीस ऊर्फ मंत्री याजकडे खासगीची व्यवस्था असे. याच्या ताब्यांत अठरा कारखाने व बारा महाल, हुजूरपागा व जिलबींचें पायदळ, इतक्यांचा कारभार असून खासगीकडील दप्तर व पत्रव्यवहारही याच्याच ताब्यांत होता. भोजनाची तजवीज, आमंत्रणें करणें इत्यादि कामें याजकडेस होतीं. राजपत्रावर संमत मंत्री व बार अशीं निशाणें, मंत्री याणें करावयाचीं होतीं. सन १६४७ त गंगूमंगाजी या नांवाच्या गृहस्थास शिवाजीनें वाकनीस हें पद दिलें. सन १६६४ त गंगूमंगाजीवर इतराजी होऊन दत्ताजी त्रिमल नांवाचा एक हुशार कारकून पागेकडे होता त्याजला वाकनिशीचें काम सांगितलें. राज्याभिषेकाचे वेळेस या हुद्याचें नांव मंत्री असें ठेवण्यांत आलें. दत्तोपंतानें हें काम शाहू येईपर्यंत केलें. शाहूमहाराजानें नारो राम शेणवी याजला सन १७१३ त मंत्री नेमिलें. तेव्हांपासून त्याचेच घराण्यांत तें पद चाललें. हल्लीं याचे घराणें सातारा जिल्ह्यांत वागणी या गांवीं आहे. हे चार प्रधान सिंहासनाचे उजव्या ओळींतील झाले.

( ५ ) डाव्या ओळींत प्रथम सेनापति. त्याचा अधिकार सर्व लष्करावर असून त्याला सरनोबत असें म्हणत. पायदळाचा व स्वारांचा असे दोन सरनोबत असून घोडदळांचा सरनोबत यासच सेनापति म्हणत. एकंदर फौजेच्या शिस्तीची जबाबदारी त्याजवर असे. सन १६४१ त शिवाजीनें माणकोजी दहातोंडे यास सरलष्कर नेमिलें. तो पांचसहा वर्षांनीं मरण पावला. तेव्हां नेताजी पालकर याची त्या कामावर नेमणूक झाली. अफ्झलखानाच्या फौजेचा नाश नेताजी पालकर यानें केला. सन १६६२ च्या सुमारास नेताजीस त्या कामावरून काढून राजगड