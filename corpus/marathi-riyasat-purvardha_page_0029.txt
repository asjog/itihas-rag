वल्लभ महाराज ' असा किताब धारण केला. त्यांतील सत्याश्रय आणि वल्लभ ह्या संज्ञा त्याच्या वंशजांनीं पुढें चालविल्या. पुलकेशी हाच चालुक्यवंशाचा पहिला मोठा राजा होय. पुलकेशीचा मुलगा कीर्तिवर्मा (स० ५६७-५९१) बापासारखाच पराक्रमी होता. त्यानें नळ, मौर्य व कदंब ह्या वंशांतील राजांस जिंकिले. पैकीं मौर्य हे कोंकणांत फार दिवसांपासून नांदत होते. ते अशोकाचेच वंशज इकडे येऊन राहिलेले असावे. कदंब हे कानड्यांतील वनवासी येथें राज्य करणारे होते, हें मागें सांगितलेंच आहे.

मंगलीश ( स. ५९१-६१० ).—कीर्तिवर्म्यास तीन मुलगे होते. ते सर्व त्याच्या मरणसमयीं अल्पवयी असल्यामुळे, त्याचा भाऊ मंगलीश हा राज्य करूं लागला. जबलपूर नजीक त्रिपुर ऊर्फ तेवूर येथें कलचूरी नांवाचे राजे राज्य करीत होते, त्यांस मंगलीश ह्यानें जिंकिले. जबलपुरा-नजीकच्या ह्या देशास चेदिदेश हें नांव होतें. मंगलीशानें पूर्व व पश्चिम किनाऱ्यापावेतों सर्व प्रदेश काबीज केला. वेंगुर्ल्याजवळ रेडी म्हणून गांव आहे, त्यास पूर्वी रेवतीद्वीप म्हणत, तें मंगलीशानें जिंकिले. बादामी येथें विष्णूचें मंदिर दगडांत कोरलेलें आहे, तें ह्या राजानें स्थापिलें; आणि त्याच्या पूजानैवेद्याकरितां गांव नेमून दिले. त्याचा पुतण्या पुलकेशी हा मोठा पराक्रमी होऊं लागला. त्यास राज्य मिळूं नये, व आपल्या मुलास तें मिळावें, अशी खटपट करीत असतां मंगलीश मारला गेला.

६. पुलकेशी ( स. ६११-६४२ ).—पुढें दुसरा पुलकेशी गादीवर बसला. ‘ सत्याश्रय—श्रीपृथ्वीवल्लभ—महाराज ’ असा त्यानें किताब धारण केला. त्यानें कदंबांस जिंकून त्यांचें वनवासी शहर काबीज केलें. कोंकणच्या मौर्यांसही त्यानें जिंकिले. पश्चिमसमुद्रावर पुरी नांवाचें मोठें शहर होतें, तें शंभर गलबतांनीं समुद्रांतून हल्ला करून पुलकेशीनें जिंकिले. लाट, मालव व गुर्जर ह्या देशांच्या राजांस जिंकून पुलकेशीनें आपल्या सत्तेखालीं आणिलें. ह्या वेळीं उत्तर हिंदुस्थानांत कनोज येथें बाणकवीचा आश्रयदाता हर्षवर्धन शिलादित्य ( स. ६०६-६४८ ) हा पराक्रमी राजा राज्य करीत होता. त्यानें दक्षिणेवर स्वारी केली असतां पुलकेशीनें त्याचा पराभव केला; आणि ह्या विजयाबद्दल ' परमेश्वर ' हें नामाभिधान धारण केलें, तें पुढील राजांनीं तसेंच चालू ठेविलें. नर्मदा नदीवर उत्तर सरहद्दीच्या बंदोबस्ताकरितां त्यानें मोठी फौज ठेवून दिली.