उज्जनीवरून बाया व लाड ग्वाल्हेरीकडे गेले. त्यांस आंतून इंग्रजांची फूस असून, जेणेंकरून शिंद्याच्या अडचणी वाढतील असा इंग्रजांचा प्रयत्न सारखा चालू होता.

५ शिंद्याचें प्रयाण, विठोजी होळकराचा अमानुष वध (स.१८०१).
खुद्द दौलतरावानें स्वतः उत्तरेंत जाण्याचे उपक्रम अनेकवार केले. पण बाजीरावाच्या आग्रहावरून नाना फडणीस जिवंत असे पर्यंत त्यानें पुणें सोडिलें नाहीं. त्यानंतर यशवंतरावाचा उद्योग बळावत चाललेला पाहून, इतउत्तर उपेक्षा केल्यास आपणांस दौलतीस मुकावें लागेल अशी दौलतरावाची खात्री झाली; आणि लगोलग यशवंतरावावर पुढें फौजा रवाना करून पावसाच्या सुरवातीस त्यानें फौजेचा मुकाम हालविला. ता. २५-६-१८०० या रोजचे बाजीराव दौलतराव यांजमध्यें सवाल जबाब झाले त्यांची याद छापलेली आहे, ती बारकाईनें वाचली म्हणजे त्या दोघांतील मैत्री व अविश्वास यासंबंधाचे मुद्दे स्पष्ट होतात. दोन चार महिने सारख्या वाटाघाटी चालून नोव्हेंबरच्या आरंभीं दौलतरावाचे पाय एकदांचे सुटले ते पुनः पुण्यनगरीस लागले नाहींत. बायजाबाई आठ महिन्यांची गरोदर होती, तिची प्रसूति जांबगांवास होऊन मग पुढें जावें असा बेत ठरला. बाजीरावाचे संरक्षणासाठीं त्यानें एक पलटण मागें सर्जेरावाचे ताब्यांत ठेवून दिली. आपल्या पाठीमागची सर्जेरावाची ही व्याद टाळण्याचा बाजीरावानें आटोकाट प्रयत्न केला. पण बाजीरावास आपल्या कब्जांतून जाऊं दिल्यास तो आपल्या विरुद्ध उठून वाटेल तें कारस्थान रचील, यासाठींच दौलतरावानें सर्जेरावास मागें पुण्यास ठेवण्याचा आग्रह धरला. शिवाय बाजीरावानें कबूल केलेली सत्तेचाळीस लाखांची रकम वसूल करण्याची कामगिरी त्यास सांगितली. त्याबद्दल बाजीरावानें खूप त्रागाही केला; मी एकटाच वाटेल तिकडे निघून जाईन असा धाक घातला, प्रस्थानें ठेविलीं; आणि शनिवारच्या वाड्यांतून कोथरूडचा वाडा, तेथून फडक्यांचा वाडा, नंतर पेठ्यांचा, नंतर रास्त्यांचा, अशा प्रकारें दरएक ठिकाणीं त्रिरात्र राहण्या पलीकडे बाजीरावाचा प्रवास झाला नाहीं. ता. २३-११-१८०० रोजीं रात्रीं शिंद्यानें परत येऊन बाजीरावाची भेट घेतली, त्या वेळीं घाटग्यास काढण्याबद्दल बाजीरावानें त्यास अत्यंत गळ घातली. तेव्हां हळूहळू मी त्यास परत बोलावून घेईन असें बाजीरावास मोघम वचन देऊन सिंदे वाट चालूं लागला. परंतु तेव्हांपासून बाजीरावास जी धास्ती पडली ती वसईस इंग्रजांचा आश्रय मिळे पर्यंत कमीजास्त प्रमाणांत कायम होती. सिंदे गेल्यावर पुण्यास