(५-८-१७९५) सुमुहूर्तीं डेरे दाखल जाहले. जामगांवीं गेले. जीवबा व ते एकत्र होऊन जामगांवांहून कूच होईल. ’ परंतु पेशव्याचे मृत्यूचें वर्तमान ऐकल्यावर दौलत-रावानें पुढें हिंदुस्थानांत जाण्याचा बेत रहित केला; आणि कंपू बऱ्हाणपुर पर्यंत गेले होते ते परत बोलाविले. तुकोजी होळकर तर पुण्यांतून हाललाच नव्हता.

‘आश्विन पूर्णिमेस माधवराव दिवंगत झाल्याबरोबर नानानें पुढील व्यवस्थेची वाटाघाट चालविली. त्याचा सर्व भरंवसा परशुरामभाऊवर होता. त्यास नानानें ताबडतोब फौज घेऊन पुण्यास बोलाविलें. ता. ४ नोव्हेंबर रोजीं म्हणजे अशौचाचे आठवे दिवशीं भाऊ पुण्यास दाखल झाला. भोसल्याचा मुक्काम अकोल्याजवळ आळे-गांवावर होता तेथून त्यानें आपलें तर्फेनें श्रीधर लक्ष्मण मुनशी व कृष्णराव माधव चिटणीस यांस वाटाघाटीसाठीं पुण्यास पाठविलें. सिंद्याचे तर्फेनें बाळोबा पागनीस बोलण्यांत होता. परंतु राज्याच्या व्यवस्थेची ही चर्चा एकमतानें किंवा बहुमतानें ठरली नाहीं. ‘ एक दोन महिने नानानें राज्यकारभार तसाच चालविला. दादासाहेबांचे पुत्र त्रिवर्ग जुन्नरीं असतां त्यांस आणावें तें न करितां रावसाहेबांचे बायकोचे मांडीवर दत्तक बसवून राज्य चालवावें, या मसलतींत सिंदे होळकर आदि करून सरदार व मुत्सद्दी या सर्वांनीं, आपण करतों तें मान्य करावें हा प्रकार नानांनीं आरंभिला. निखालसपणें कोणी रुकार देईनात. प्रत्यक्ष श्रीमंतांचा वंश असतांना दुसरा वंश निभणार नाहीं. वाजीरावास वस्त्रें द्यावीं असा हट्ट सिंदे याचा पडला. ’ पण नानाचा आग्रह याचे उलट होता. ‘ दादासाहेबांचे पुत्रांपैकीं दत्तक घ्यावा तरी ते मागील द्वेष मनांत आणतील, सरदारांशीं व मुत्सद्दी वगैरे यांशीं त्यांचें पटणार नाहीं, दौलतींत बखेडा पडेल, याजकरितां यशोदाबाईस दत्तक पुत्र देऊन दौलतीचा बंदोबस्त बाळाजी-पंत नानांनीं करावा, ’ असा घाट रचून त्यास होळकरादि कित्येकांची अनुकूलता नानानें मिळविली. ‘ या गोष्टीस आम्ही कायावाचा मन:पूर्वक सर्व प्रकारें अनुकूल असों. ही गोष्ट आमचे विचारास आली. निःसंशय करावी. आम्हांकडून कोणेविशीं उणें पडणार नाहीं. ’ अशी कबुली होळकरानें ता. २२ नोव्हेंबर रोजीं व सिंद्यानें ता. २८ नोव्हेंबर रोजीं नानास लिहून दिली. याप्रमाणें बाहेरचा दत्तक आणण्याचा निश्चय ता. ६ डिसेंबर रोजीं म्हणजे पेशव्याचे निधनानंतर ४० दिवसांनीं ठरला. या गोष्टी ठरविण्यांत दिवसगत लागल्यानें खटपटी लोकांचें फावलें; आणि नानाची अधिकारलालसा त्यांत व्यक्त झाली. यापेक्षां आपण निवृत्त होतों, पुढें सर्वांनीं मिळून वाटेल ती व्यवस्था करा, अशी निरीच्छ भावना नानानें दाखविली