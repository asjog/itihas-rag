सनावर असतांच ता. २३ जून सन १७६१ रोजीं तिसरा पेशवा बाळाजी बाजीराव मरण पावला. राजपुरुषांच्या हयातीवरून इतिहासाचे कालखंड पाडण्याचा प्रघात आहे. या नियमास अनुसरून मराठी रियासतीच्या या विभागांत शाहू छत्रपतींची कारकीर्द हा पहिला मोठा खंड पडतो. परंतु ही कारकीर्द मोठी असल्यामुळें विवेचनाच्या सोयीसाठीं पेशव्यांच्या नांवावरून तिचे पोटभाग पाडणें प्रशस्त आहे. शिवाय चालू अभ्यासक्रमांत व लौकिक प्रचारांत पेशव्यांच्या नांवांनींच मराठशाहीचा कारभार ओळखिला जातो.

४. रांगण्यावरील मोहीम, मार्च-जून, १७०८.—शाहू व ताराबाई यांच्या झगड्यास भाऊबंदकीचें युद्ध असें नांव देतां येईल. इंग्रजींत यास सिव्हिल वॉर ह्मणतात. अशा युद्धाने देशाचें नुकसान भारी होतें. आपल्याच फौजांनीं आपला देश उद्ध्वस्त होतो. परंतु शाहूनें निकरावर आल्याशिवाय खुबीनें हा युद्धप्रसंग हळूहळू मिटविला. परिस्थितीच्या मानानें या झगड्यांचे भाग पाडतां येतील. पहिला भाग शाहूच्या सुटकेपासून राज्याभिषेकापर्यंतचा. दुसऱ्या भागांत रांगण्याचा मोहीम घालतां येईल. त्यापुढचा भाग कोल्हापुरास संभाजीची स्थापना झाली तोंपावेतोंचा. त्यानंतर मराठशाहीच्या राजकारणास अगदीं निराळें वळण लागलें.

आरंभापासूनच शाहूच्या कारभाराचें एक मुख्य धोरण असें दिसतें, कीं प्रतिपक्षांशीं व विरोधकांशीं शक्य तितकें सामदामानें वागून त्यांजवर आपला शह बसवावयाचा. असें करण्यांत थोडासा अपमान किंवा नुकसान झालें तरी सहन करावयाचें, परंतु युद्ध करून प्राणहानि करण्यास किंवा कडक शिक्षा देण्यास शाहूचें मन सहसा धजत नसे. या त्याच्या मृदु स्वभावानें कांहीं प्रसंगीं फायदे झाले, तसें नुकसानही झालें, असें ह्मणण्यास हरकत नाहीं. राजकारणांत केव्हां केव्हां अत्यंत निष्ठुरपणा धारण करून प्रकरणें संपवावी लागतात, व धाक बसवावा लागतो. तसें न केल्यामुळे शाहूचे अनेक व्यवहार रेंगाळत चालले, हाताखालचे लोकांत शिस्त व दहशत राहिली नाहीं, आणि राज्यकारभार ढिला झाला. राज्याभिषेक झाल्याबरोबर ताराबाईच्या पक्षाशीं कसें वागावयाचें हा त्याजपुढें पहिला मोठा प्रश्न होता. पूर्वीच्याच तडफेनें त्यानें पुढील उद्योग चालविला असता तर, अल्पावकाशांत तो चुलत मंडळीस