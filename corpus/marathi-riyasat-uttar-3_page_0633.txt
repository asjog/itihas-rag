साहेबांनीं कळविलें; आणि त्यांतच असें सांगितलें, कीं “ गुन्हा कबूल असल्याचे
लिहून द्या म्हणजे सर्व अपराध माफ करून सरकार पूर्ववत् तुमचें राज्य तुमच्याकडे
चालू ठेवील. गुन्हे नाकबूल कराल तर मात्र तुम्हांस राज्यावरून काढावें लागेल. ”
जे गुन्हे मजकडून घडले नाहींत, ते बळेंच कबूल करून कायमचा खोटेपणा पदरांत
घेणें मला मान्य झालें नाहीं. सत्यासाठीं मी राज्यावर पाणी सोडिलें. सत्यापुढें
राज्य किंवा ऐहिक ऐश्वर्य यांची किंमत काय ! आरोप खोटे असल्याचें सरकारास
माहीत असल्यामुळेच त्यांस माझ्या लेखी कबुलीची एवढी अवश्यकता वाटली. अशा
रीतीनें स्वतःच्या कृष्ण कृत्यांवर झांकण घालण्याचा मुंबई सरकारचा खटाटोप
होता, तो मीं सफल होऊं दिला नाहीं, हाच सरकारच्या मतें माझा मोठा अपराध
होय. जबरदस्तीनें ते मला वांकवू लागले, पण मी त्यास मान्य झालों नाहीं. त्यामुळे
गव्हर्नरसाहेबांचा डाव फसला. आपणच विचार करा कीं गव्हर्नरसाहेबांशीं मीं जें हें
वर्तन केलें त्यावरून मी गुन्हेगार ठरतों कीं निर्दोषी ठरतों. गव्हर्नरसाहेबांसमोर मी
राज्यास लाथ मारून अब्रूसंरक्षणाचा मार्ग पत्करिला, यांत मी गुन्हा तो काय
केला ! माझ्या ठिकाणीं आपण असतां तर काय केलें असतें याचा विचार मनांत
आणा. टकर, फोर्ब्स, शेपर्ड, कॉटन, साइक्स्, रॉबर्ट्सन्, सलीव्हन, शेक्सपियर,
लॉड्विक, ब्रिग्ज अशा थोर गृहस्थांनीं माझ्या वर्तनाची तारीफ करून मजवर
आणिलेले आरोप साफ खोटे आहेत, असें असंदिग्ध शब्दांनीं लिहून कळविलें आहे.
‘ अब्रूसाठीं राज्य सोडणारा हा पुरुष खचित गुन्हेगार नव्हे आणि तो निरपराधी
असतां अन्यायानें आम्हीं त्यास शिक्षा करून राज्यावरून काढिलें, हा इंग्रजांचे
नांवास इतिहासांत कायमचा डाग राहील; प्रतापसिंगानें मात्र बाणेदार वर्तनानें
आपल्या कीर्तींत ज्यास्तच भर घातली आहे, ’ असें या मंडळींनीं आपलें मत प्रसिद्ध
केलें आहे प्रत्यक्ष गव्हर्नर ग्रँट व कारनॅक यांचा देखील अभिप्राय माझें म्हणणें
ऐकून घेतल्याशिवाय शिक्षा करूं नये असाच होता.

“ बरें ! झाल्या गोष्टी त्या कांहीं नव्हेशा होत नाहींत. मला जो अन्याय झाला
त्याची भरपाई करून देणें आतां सरकारच्या हातांत नाहीं. तथापि माझ्या नांवास
लागलेला कलंक अद्यापि धुऊन निघत नाहीं ह्याचेंच मला अत्यंत दुःख होत आहे.
माझ्या नशिबीं यातना भोगावयाच्या होत्या त्या मीं भोगिल्या. सरकारानें व त्याच्या
उच्छृंखल अधिकाऱ्यांनीं नाहक माझा छळ केला ही गोष्ट जगजाहीर आहे. अद्यापि
माझ्या गुन्ह्यांची उघड चौकशी करून अब्रू साफ करण्याची संधि आपण मला द्यावी