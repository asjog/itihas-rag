यास जरुरीच्या कामासाठीं ग० ज० ने बऱ्हाणपुराहून कलकत्त्यास बोलावलें. ता.
१८-५-१८०४ रोजीं कलकत्त्यास निघतांना रजा घेण्यासाठीं त्यानें दौलतरावाची
भेट घेतली. त्या वेळीं, ' यशवंतरावाचे वकील काढून द्या, नाहीं तर भलताच प्रसंग
तुमच्यावर ओढवेल, असें त्यानें दौलतरावास विशेष बजाविलें. ' नाहीं-होय ' करतां
दौलतरावानें ती गोष्ट कबूल केली. माल्कमचे जागीं जोशाया वेब येऊन दाखल झाला;
आणि त्याचा दुय्यम म्हणून जेन्किन्स हा गृहस्थ नेमिला गेला. ३० मे रोजीं माल्कमास
पुनः भेटीस बोलावून दौलतरावानें कळविलें कीं, 'यशवंतरावाचे वकील आम्हीं काढून दिले
असून आतां ता. २ जून रोजीं बऱ्हाणपुर सोडून युद्धांत इंग्रजांचें साह्य करण्यासाठीं
आम्ही निघणार. याप्रमाणें बेत ठरला तरी पुढें कैक महिने पावेतों सिंद्याचा पाय तेथून
निघाला नाहीं. इतक्यांत बापूजी सिंदे होळकरास सामील झाला ही तक्रार रेसिडेन्टानें
दौलतरावाकडे केली. त्या वेळीं दौलतराव म्हणाला, ' मी तरी काय करणार ? आम्ही
इतक्या दूर अंतरावर आहों. आमचा हुकूम हे अमलदार मानीत नाहींत, त्यास
आम्हीं काय करावें ?' रेसिडेंट म्हणाला, ' म्हणूनच तर तुम्ही एकदम निघून उज्जनला
चला. ' सिंदे म्हणाला, ' तुम्ही म्हणतां तें खरें, पण खर्चास मिळाल्याशिवाय आमचा
पाय येथून कसा निघावा ? तुम्हीं आमचे धोलपुर वगैरे परगणे तारण घेऊन कांहीं
कर्ज द्याल तरच निभाव लागेल.' दुसरी एक गोष्ट दौलतरावानें सुचविली ती अशी
कीं, ' आम्ही स्वतः युद्धांत सामील होण्यासाठीं उत्तरेत आलों तर तुमच्या व
आमच्या सर्व फौजेचें आधिपत्य आमचेकडे असलें पाहिजे, तरच आम्ही हें युद्ध
यशस्वी करून दाखवूं.' अशी अनेक वार वाटाघाट होऊन शेवटीं दौलतरावाचा प्रदेश
ताब्यांत घेऊन त्यास सहा लाख रुपये कर्ज देण्याचा ग० ज० चा हुकूम रेसिडेंटानें
आणिला. यशवंतराव होळकर जरी इंग्रजांशीं निकरानें लढत होता, तरी दौलतरावा-
सारख्यास मध्यस्थीस घालून आपली व काशीरावाची कांहीं तरी सुव्यवस्था इंग्रजां-
कडून लावून घ्यावी, आणि युद्धांत सांपडलेला हात सोडवून घ्यावा, अशी त्याचीही
इच्छा नव्हती असें नाहीं. इकडे वस्लीबंधूंनाही युद्धांतून अंग काढणें इष्टच वाटत
होतें. विशेषतः आर्थर वस्ली कलकत्त्यास गेल्यापासून त्यानें तेथून समेटाचा डाव
आरंभिला; आणि त्यासंबंधीं दौलतरावाचा अंदाज काढा असें रेसिडेंटाला लिहिलें.
त्यावरून दौलतावानें अशी सूचना केली, कीं ' अमृतराव पेशव्याप्रमाणें यशवंतराव
होळकराला खर्चापुरती जहागीर नेमून द्यावी आणि काशीराव वगैरे जे दौलतीचे हक्कदार
असतील त्यांच्याही स्वतंत्र नेमणुका बांधून द्याव्या; आणि बाकीचा होळकरांचा प्रदेश