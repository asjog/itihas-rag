फत्तेसिंग भोसल्यासंबंधानें एका लेखकानें मोठें मार्मिक उद्गार काढिले आहेत. तो म्हणतो ' फत्तेसिंगबाबांस घरीं राहिल्यानें काय सुख नाहीं, तें बाहेर निघोन हैराण व्हावें !' अर्थात् स. १७४३ च्या उन्हाळ्यांत त्रिचनापल्लीसंबंधानें शाहूचा जीव तिळतिळ तुटत असतांही, त्याचा उपाय त्याचे हातून घडला नाहीं. इतक्यांत त्याच मे महिन्यांत शाहूची प्रकृति अतिशय बिघडली; आणि महाराज आतां या दुखण्यांतून निभावत नाहींत, अशी लोकांस काळजी पडली. त्यासाठीं पेशवा बाळाजी हिंदुस्थानांतलें काम हातचें टाकून धावत साताऱ्यास आला. १० मे पासून २० जून पर्यंत शाहूची प्रकृति हैराण होती. पुढें तो बरा झाला तों पेशवा रघूजीचें वितुष्ट विकोपास गेलेलें त्यास आढळलें, त्याची तडजोड करण्यांत दोन तीन महिने गेले, आणि अशा रीतीनें कर्नाटकच्या मोहिमेचें काम मागें पडत गेलें.

३. कर्नाटकची तिसरी स्वारी, बाबूजीनायकाची खटपट, ( १७४६ डिसेंबर-मे १७४७ ).—ही गोष्ट मागें पडण्यास कांहीं अंशीं बाबूजी नाइकाची खटपट कारण झाली. नानासाहेबानें त्यास पुण्यांतून काढून लावल्यापासून तो मनांत जळफळत फत्तेसिंग व रघूजी यांच्या कच्छपीं असे; आणि शाहूच्या राण्यांच्या वगैरे मार्फत आंतून खटपटी करी. स. १७४१ च्या कर्नाटक स्वारींत रघूजी भोसल्याबरोबर तो असल्याने, त्या वेळीं जी द्रव्याची अपरिमित प्राप्ति सरदारांस झाली, त्याच्या योगानें नायकाचे तोंडास पाणी सुटलें. रघूजीच्या वगैरे शिफारसीनें त्यानें शाहूपासून बारामतीस नवीन जहागीर मिळवून तेथें नवीन वाडे बांधून आपल्या कुटुंबाचें वास्तव्य केलें; आणि एव्हांपासून कर्नाटकचा सुभा आपल्या नांवानें करून घेण्याचा उद्योग त्यानें आरंभिला. या उद्योगास पेशव्याचें पाठबळ नव्हतें, उलट विरोधच होता. नुसत्या सावकारीचा उद्योग नाइक करता तर त्यांत पेशव्यास वैषम्य नव्हतें, परंतु पेशव्याचे विरुद्ध शाहूच्या दरबारीं चाललेल्या खटपटींत तो सामील असे. ही