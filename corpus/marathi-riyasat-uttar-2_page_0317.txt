कोइमतूर, पालघाट वगैरे ठिकाणें त्यानें घेतलीं. पण या पहिल्या मोहिमेंत मेडोझ अपशय येऊन ता. २७-१-१७९१ रोजीं मद्रासेस परत आला. या इंग्रजी मोहिमेचा मराठ्यांच्या हालचालींशीं विशेष संबंध नाहीं. मेडोझच्या हातून युद्ध यशस्वी होणार नाहीं असें कॉर्नवालिसला वाटून तो लगोलग स्वतः मद्रासेस आला, आणि ता. २९-१-१७९१ रोजीं त्यानें इंग्रजी फौजेचें आधिपत्य स्वीकारिलें. मेडोझ सुद्धां अखेरपर्यंत त्याच्याच हाताखालीं राहिला. इतकेंच नव्हे, तर श्रीरंगपट्टण काबीज होण्यापूर्वीच कॉर्नवालिसनें तह करून युद्ध संपविलें, याबद्दल वैषम्य वाटून त्यानें आत्महत्या केली तो प्रकार पुढें येईल.

मद्रासहून स. १७९१ च्या फेब्रुबारींत कूच करून टिपूचे हल्ले परतवीत कॉर्नवालिस एकदम बंगलोरवर चालून आला. श्रीरंगपट्टणच्या खालोखाल बंगलोर हेंच टिपूचें सधन व मजबूत शहर असून तें लगेच कॉर्नवालिसनें हस्तगत केलें, त्याची हकीकत मॅलेटजवळ असलेला बहिरो रघुनाथ मेहेंदळे याचा भाऊ बाबाजी रघुनाथ मराठ्यांच्या तर्फेनें कॉर्नवालिसच्या बरोबर होता, तो २१ एप्रिल रोजीं लिहितोः ‘ लाट कॉर्नवालिस ता. ५ मार्च रोजीं बेंगरुळास दाखल झाले. दुसरेच दिवशीं किल्ल्याजवळची पेठ हल्ला करून घेतली. आठ रोजांनीं मोर्चे तयार होऊन तोफांची मारगिरी रात्रंदिवस चालविली. मार्च २१ रोजीं बारा घटका रात्रीस हल्ला करून किल्ला सर केला. उत्तरेकडील दरवाजाचा बुरुज जमीनदोस्त होतांच हल्ला केला. किल्लेदार बहादरखान पोक्त माणूस होता, तो कामास आला. आपलें दीडशें माणूस मेलें. तेथें आठ रोज मुक्काम करून लाट साहेब स्वार जाले ते दासरपल्लीचे मुक्कामीं दाखल जाले. तेथें १३ एप्रिल रोजीं निजामलीची फौज घेऊन रायबहारमल्ल तेजवंत बहादर गंजीकोट्याहून येऊन मिळाले. लाटसाहेबांच्या व त्यांच्या भेटी झाल्या. घांटाखालून रसद येत आहे, ती येतांच श्रीरंगपट्टणास नमूद होणार. ’ ( ऐ. टि. २-२ ).

कॉर्नवालिस बेंगरुळाजवळ पोंचल्याची बातमी येतांच, टिपूनें तेथें असलेला आपला कबिला श्रीरंगपट्टणास पाठवून बंगलोरचा किल्ला शिकस्तीनें लढविण्याची तयारी चालविली. त्यानें रात्रींच्या वेळीं अचानकपणें इंग्रजांच्या तळावर घाले घालून सामान लुटलें व नुकसानी केली; आणि वारंवार ताज्या दमाची फौज किल्ल्यावर पाठवून व स्वतः आंतबाहेर सारखा फिरता राहून किल्ला लढवू लागला. कॉर्नवालिसनें हल्ल्याची बातमी अगदीं गुप्त ठेविली होती, पण तिचा सुगावा टिपूस