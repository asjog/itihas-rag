ती गोष्ट करण्यास तो मुखत्यार होता. तथापि त्या सहा वर्षांतली त्याला यत्किंचित श्रेय देतां येईल अशी एकही राजकारणी उलाढाल इतिहासांत दाखवितां येत नाहीं. त्यानें स्वतः एकही मोहीम केली नाहीं. एकाही पूर्वीच्या खानदानी सरदाराचा किंवा मुत्सद्याचा पाठिंबा त्यानें मिळविला नाहीं. एक दोनदां कार्तिकस्वामीची यात्रा व शेवटच्या पलायनाची दीर्घ स्वारी सोडली तर जुन्नर, नासिक, कोपरगांव, पंढरपुर, माहुली व महाड, वसई एवढ्या टापूच्या पलीकडे त्यानें कधीं प्रवास केला नाहीं. म्हणूनच या अलौकिक व्यक्तीचें नांव इतिहासांत अमर झालें आहे.

बाजीराव व दौलतराव या जोडीच्या प्रतापाचें वर्णन रा. खऱ्यांनीं फार सुंदर केलें आहे तें असें. ‘ रयतेचें रक्षण करावें हा विचार दौलतरावाच्या मनास कधींच शिवला नाहीं. आपला चरितार्थ चालविण्याकरितां रयतेचें वाटोळें करण्यांत त्याला कधींच दया आली नाहीं. रयत मारून व पीळ पिळून त्यांनीं इतकी दीन व दुर्बळ बनविली कीं, चोरचिरठ्यांपासून सुद्धां स्वतःचा बचाव करण्याचें अवसान तिच्यांत बिलकूल राहिलें नाहीं. कोटें स. १७०० तला महाराष्ट्र व कोटें स. १८०० तला ! फक्त एका व्यक्तीचें मात्र दौलतरावानें कल्याण केलें खरें. ती व्यक्ति खुद्द बाजीराव होय. मला सांबानें राज्यपद दिलें आणि तें सिंद्यानें राखलें असें बाजीराव वारंवार बोलून दाखवी तें अक्षरशः खरें होतें. राज्याचें वाटोळें झालें तरी बेहतर पण मीच पेशवाईच्या गादीवर बसणार हा त्याचा दुराग्रह होता. लोकांना तर तो मुळींच नको होता. सिंद्यानें त्याजभोंवतीं बागनिटाचें कुंपण घातलें नसतें तर त्याचा निभाव क्षणभरही लागताना. अशा स्थितींत आपणाला पाण्यांत पाहणारें हें जुनें राजिक मुळींच नसावें असें बाजीरावास साहजिकच वाटूं लागलें आणि दौलतरावाच्या साह्यानें तें त्यानें मोडून टाकिलें. तसें करतांना त्यानें धर्मार्थ, पापपुण्य, सूक्तासूक्त याचा कांहीं एक विचार पाहिला नाहीं. त्याचा परिणाम असा झाला कीं, जुन्या सरदाऱ्या लिलावांत निघाल्या, पागा मोडल्या, पथकें देशोधडीस लागलीं, मोठमोठे सरदार, मुत्सद्दी, सावकार, कार्यकर्ते पुरुष, समाजाचे धुरीण सर्व धुळीस मिळाले. देशांत पौरुषत्वाचा लेश राहिला नाहीं. अशा दुर्दशेमुळें इंग्रजांना हा देश काबीज करण्याचा मार्ग सोपा झाला.’

आतां गोडबोले कृत एल्फिन्स्टनचे चरित्रांत खुद्द त्या निरीक्षक इंग्रज गृहस्थाचा मार्मिक अभिप्राय वाचण्यासारखा आहे तो असा. “ बाजीराव पेशवा रूपानें फार सुंदर आणि प्रौढ आहे, अकडबाज नाहीं. तो सुरेख, प्रौढ आणि साधा मनुष्य