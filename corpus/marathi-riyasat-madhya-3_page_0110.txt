बंदोबस्त झाला ह्मणजे रोहिल्यांच्या अंतर्गत चळवळी जागच्या जागींच दबल्या
असत्या. परंतु मुख्य द्वार उघडें ठेविल्यामुळे अंतर्वेदींत कितीही व्यवस्था केली
तरी ती अपुरीच होती. ही उघड गोष्ट मल्हाररावासही सुचली नसेल असें
नाहीं, परंतु त्यास नजीबखानानें अगदीं भारून टाकिलें होतें. सर्व पक्षांकडून
भरपूर द्रव्य मिळवून मल्हारराव स्वतःच्या मतलबांत सावध होता. अर्थात्
दिल्लींतील लोकांचीं अब्दालीशीं कारस्थानें जोरानें चालू राहिलीं. हा प्रकार
लाहोर येथे अदिनावेगास कळून चुकला. अब्दालीनें अदिनाबेगास घालवून
दिलें होतें. परंतु अब्दाली निघून जातांच तो परत आला आणि पंजाबप्रांत
स्वतः परत घेण्याच्या उद्योगास लागला. त्यासाठीं प्रथम त्यानें शीखांस
तयमूरशहावर उठवून त्याजकरवीं लाहोरास वेढा घातला; आणि दिल्लींत
खटपट करून रघुनाथरावास लाहोरावर आणिलें. तिकडे अब्दालीशीं व
इकडे मराठ्यांशीं वेळ पडेल त्याप्रमाणें संधान ठेवणें, हाच अदिनाबेगाचा
नेहमींचा उद्योग होता.
तयमूरच्या मदतीस ठेविलेला जहानखान धूर्त होता. अदिनाबेगाचीं
संधानें ओळखून, आरंभीं त्याच्याशीं जहानखानानें गोडी दाखवून त्याचा
सन्मान केला आणि प्रांताचा कच्चा कारभार त्याजकडेस सोपिला. परंतु हें
सख्य फार दिवस टिकलें नाहीं. अदिनाबेगाचा व जहानखानाचा बेबनाव
होऊन बेग उत्तरेकडील पहाडी प्रदेशांत पळून गेला; आणि तेथून शीखांची
मदत मिळवून त्याने जहानखानाच्या हस्तकांशीं लढाई केली, एक सरबुलंद-
खान मारला गेला; आणि दुसरे दोघे मुरादखान व सर्फराजखान पळून
लाहोरास गेले. शीखांनी सर्व प्रदेश बेचिराख करून टाकिला [ एल्यट ].
या घडामोडींवर अब्दालीची नजर होती. 'अब्दाली काबुलेस आहे. त्याचा
बक्षी जहानखान चारकचे पातशहावर गेला होता, तो शिकस्त खाऊन आला.
वजीर शहावलीखानही शिकस्त खाऊन आला. कांहीं फौज अटक उतरोन
या तीरास आली होती. शीखांशीं लढाई जाली. शीखांनीं मारून वाटेस लाविलें'
[ मार्च १७५८, ले. ३७८ ]. ता. २० एप्रिल रोजीं बापूजी महादेव