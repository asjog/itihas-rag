लागत नाहींत, हा जो हिंदुआर्य संस्कृतीचा विशिष्ट गुण आहे, त्याचे कारण वरील झगडा होय. हा झगडा कायम असणें राष्ट्र जिवंत असल्याचें निदर्शक होय. जेथें तीव्र मतभेद नाहीं, तेथें प्रगति नाहीं व सुधारणाही नाहीं. दोन अथवा अधिक पक्षबलांच्या दरम्यान घडून येणारा परिणाम हाच राष्ट्रास इष्ट मर्यादेत ठेवीत असतो, आणि अशाच व्यापक दृष्टीनें ह्या घडामोडींचें अवलोकन करावें, तेव्हांच इतिहासाचें रहस्य कळूं लागतें.

७. महाराष्ट्रधर्म.—संतकवींच्या शिकवणीचा शिवाजीच्या राज्य-स्थापनेस कितीसा उपयोग झाला, हा मोठा वादग्रस्त प्रश्न असून त्याचा पुष्कळ ऊहापोह पूर्वी झाला आहे, व पुढेंही होईल. कित्येक पुराणप्रिय मंडळीस ह्या दोन शब्दांनीं प्रेमाचा पाझर फुटतो; अर्थात् असा पाझर फुटून विचारशक्ति गुंग झाल्यावर त्यांजकडून झालेलें विवेचन किती किमतीचें होईल तें सांगतां येत नाहीं. शिवाजीच्या राज्यस्थापनेस जीं अनेक कारणें झालीं, त्यांत संत कवींच्या शिकवणीस कै० रानड्यांनीं बरेंच महत्त्व दिलें आहे. त्याजवर रा. राजवाडे म्हणतात. 'रानडे म्हणतात तसली सुधारणा संतांच्या ग्रंथांत कोठें दिसत नाहीं. ह्या साधूंना देव, धर्म, देवळें, जाति व स्वभाषा हीं बिलकूल सोडावयाचीं नव्हतीं. रानड्यांचें हें संतांवरील विवेचन अगदीं निराधार व शोधकपणास अयोग्य असें झालेलें आहे. महाराष्ट्रधर्माचा खरा अर्थही त्यांच्या ध्यानांत आला नाहीं. संतांच्या स्वप्नींही नव्हते ते विचार त्यांच्यावर लादले गेले आहेत. जात मोडून टाकावी, दगडाचे देव फेकून द्यावे, महारांशीं ब्राह्मणांनीं अन्नव्यवहार करावा, वगैरे अपसिद्धांतांचे आरोप ह्या साधूंवर रानड्यांनीं केले आहेत. '

संतांच्या कामगिरीविषयीं विचार करितांना, त्यांचे दोन वर्ग दृष्टीसमोर येतात. एक निव्वळ भक्तिमार्गी व दुसरा ऐतिहासिक. पहिल्यांचें लक्ष राष्ट्राकडे किंवा ऐहिक सुखाकडे नव्हतें. विठोबाची भक्ति त्यांच्यांत बाणली होती; पण ते केवळ भजनांत निमग्न असल्यामुळे, राष्ट्राच्या संबंधानें त्यांचा उद्योग पंगु होता, असेंच म्हणावें लागतें. परंतु दुसऱ्या वर्गांतले संत राष्ट्रास जिवंत ठेवितात. जुन्या गोष्टी, प्राचीन যোদ্ধ्यांचे पराक्रम व आख्यायिका वगैरे लोकांस फार प्रिय असतात. अशा सर्व गोष्टींचें भांडार म्हणजे रामायण व महाभारत हे ग्रंथ होत. ह्या ग्रंथांतील नानाविध