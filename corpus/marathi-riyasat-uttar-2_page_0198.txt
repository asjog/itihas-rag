देऊं. न कबूल करीत तर त्यांजबरोबर एखादा सरदार ठेवावा, आणि आपण देशीं जावें. स्वामिआज्ञेप्रमाणें ( नानाचे सांगण्याप्रमाणें ) कबूल करीत नाहीत. परंतु त्यांनीं एखादा सरदार ठेवून त्याचे ताब्यांत अलिबहादरास ठेवूं लागले तर त्यांनीं राहावें कीं उठोन यावें येविशीची आज्ञा करावी. ’

या वेळीं महादजीच्या फौजेची स्थिति किती निकृष्ट होती आणि लोक किती बेदील होते हें खालील त्याच्या लष्करांतील दंग्यावरून व्यक्त होतें, आणि गुलाम कादराच्या दंग्यांत महादजीनें मुद्दाम टाळाटाळ केली कीं काय याचीही खात्री होते. ‘ गोपाळराव सोळस्कर याच्या निसबतीच्या वीस पंचवीस एकांड्यांच्या असाम्या पाटीलबावांकडे चाकरीस होत्या. त्यांचे रोजमरे चढल्यामुळे गोपाळराव सुद्धां एक दोन दिवस धरणें धरून बसले. तोड न पडे. कृष्णोबा चिटणीसांकडून बोलणें लाविलें तरी तोड पडली नाहीं. त्यावरून कृष्णोबाची व त्यांची बोलाचाली झाली. त्यांनीं कृष्णोबावर तलवार चालविली, तीन चार जखमा केल्या. वाड्यांत चार घटका बैदा झाला. त्यावरून कांहीं मंडळींनीं चालून जाऊन गोपाळरावासुद्धां एकांड्यांस कैद केलें. नंतर पाटीलबावांचा हुकूम झाला कीं, त्यांचीं डोकीं मारावीं. छ १३ मिनहूस (११-३-१७८९) नऊ जणांचीं डोकीं मारलीं. कृष्णोबावर वार चालले तेव्हां राणेखानभाई जवळ होते, म्हणून ते वांचले. कृष्णोबाच्या जखमा शिवून देण्यास पाठविलें, व चौकीचा बंदोबस्त केला. कृष्णोबाचे बंधु आबा चिटणीस यांनीं नोकरी सोडून उज्जनीस जाण्यास निरोप मागितला. बावांनीं सर्वांची खातरजमा करून राहविलें. सर्व शिलेदार बेदील आहेत. कोणास धीर पुरत नाहीं. दरबारांत कोणी येत नाहीं. ’ *

या वेळीं खंडेराव हरी भालेराव याजवर महादजीची इतराजी झाल्याचें आढळून येतें. तो बहुतेक बुंदेलखंडाच्या कारभारावर असे. ‘ मामलतीसंबंधीं त्याजकडे दोन तीन लाख घेणें निघालें, सबब पाटीलबावांनीं जप्ती केली, जिवें मारावा ऐसा विचार आहे.’ पुढें हें प्रकरण मिटलेंसें दिसतें. अंबाजी इंगळे व त्याचा कनिष्ठ भाऊ विठोजी हे पानिपताकडे शीखांच्या बंदोबस्तास होते. तिकडे लढाया वगैरे सारख्या चालूच होत्या. गोसावी अनूपगीर याची व्यवस्था लावून देऊन त्यानें

* कृष्णोबा, आबाजी व गोपाळराव रघुनाथ हे तिघे बंधू ऋग्वेदी देशस्थ ब्राह्मण महादजींच्या पदरीं सुप्रसिद्ध असून, त्यांचीं नांवें पुढें वारंवार येणार आहेत. यांचे वंशज ग्वालेरीस जहागीरदार आहेत.