निराळ्याच कारणास्तव. होळकरांच्या घरांतील बायकांवरही त्याचें वजन भारी असून त्यांचे कारभार नारोपंतालाच उलगडावे लागत. या सर्व गोष्टींमुळे नारोबाजवळ खूब पैसा जमला होता. तो पैसा तुकोजीला पाहिजे होता. तशांत तुकोजीचा मुलगा मल्हारराव याची आई रखमाबाई हिचा कड नारोपंत हरएक कामांत घेई. ह्या दोघांत कांहीं फाजील सलगी असावी अशीही तुकोजीस शंका आल्यामुळें नारोपंताचा त्याला त्वेष आलेला होता. अशा अनेक कारणांमुळें तुकोजीनें पुढें नारो गणेशाचे इतके हाल केले कीं, ते पाहून सर्वास मोठी कींव आली. ‘ तवे तापवून पुढें टाकिले, हत्तीचा सांखळदंड गळ्यांत घातला. अंगास बत्या लावल्या. मिर्च्यांची धुरी दिली. राखेचा तोबरा दिला. स्त्रीस व पुत्रास उष्णामध्यें उभे करून कानास चाप लाविले. खांद्यावर बंडुका दिल्या. तापल्या तव्यावर उभे केलें. तेव्हां तीस लाख रुपये कबूल केले. पुढें आणखी निकड लाविली. घराची जप्ती केली. सक्त कैदेत ठेवून दिलें. अंगावर एक वस्त्र मात्र ठेविलें. बायकोनें त्यास सांगितले, ‘प्रतिष्ठा कां करून घेतां ? काय असेल तें देणें. भीक मागून खाऊं !’ तेव्हां तो तुकोजीस म्हणाला, ‘मला संन्यास द्यावा, असेल तें सर्व देतों.’ सुभेदार बोलले, पन्नास लाख घेईन, नाहीं तर बाईकडे पाठवून देईन. अहल्याबाईनें सुद्धां कळविलें कीं, इतकी अब्रू घ्यावयाची नव्हती. वस्तुतः मल्हाररावाच्या वेळेपासून ३० वर्षे हा गृहस्थ उत्तरेंतील राजकारणांत अनुभवलेला असून धनलोभी असला तरी होळकरशाहीच्या हितास जपणारा होता. देवराव हिंगणे म्हणतो, “ नारो गणेश यांनीं कारभार केला, तोही लौकिक मिळवावा, अघटित कामें होऊन चांगलें दिसावेंसें कांहीं केलें नाहीं. परंतु सरदारीचा श्रम रक्षून ज्ञान बाहेर पडूं दिधलें नाहीं. सांप्रत तसेंही माणूस कोणी नाहीं.” नारोपंताचा भाचा मुकुंद हरि अहल्याबाईजवळ होता, त्याजकडे नारोपंताची बायको महेश्वरी येऊन राहिली. नारोपंतानें तिला सांगितलें कीं, देशीं राश्यास ( भोराजवळ ) जाऊन राहावें. मुकुंद हरीनें नारोपंताची मुक्तता करून आपल्याकडे आणविण्याबद्दल अहल्याबाईस गळ घातली. बाईनें तुकोजीकडे पत्रें व माणसें पाठविलीं. लिहिलें कीं, ‘नारोपंताची अब्रू घेतली हें ठीक नाहीं. माणूस कोठें मिळतें ? त्यास ताबडतोब आम्हांकडे पाठवून देणें.’ पण तुकोजीनें हें मानलें नाहीं. मार्च १७९१ त तुकोजी टोंकजवळ रजपुतांच्या गढ्या घेत होता. बरोबर नारो गणेश कैदेत होता. त्यानें फितुराचें बोलणें रांगड्यांकडे चालविलें,