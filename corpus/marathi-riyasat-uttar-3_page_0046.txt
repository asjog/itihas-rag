दौलतराव सिंदे या वेळीं सोळा वर्षांचा लहान असला तरी स्वतःचा मतलब साधण्यांत पूर्ण तरबेज असून कोणाही कारभाऱ्याचे मुठींत वागणारा नव्हता. पैसा हें त्याचें मुख्य दैवत. पैसा ज्या ज्या साधनांनीं मिळू शकेल तीं तीं सर्व साधनें उपयोगांत आणण्यास तो बिलकूल कचरणारा नव्हता. मात्र त्यास मराठी राज्याच्या परिस्थितीची व बाहेर टपत बसलेल्या शत्रूची यत्किंचित् कल्पना नव्हती. फौजेच्या जोरावर आपण पाहिजे तें करूं शकूं अशी त्याची कल्पना असून, जे कारभारी पैशाच्या कामीं त्यास अनुकूल ते तो जवळ करी. बाळोबा तात्या हुशार असून परिस्थिति जाणणारा होता. त्याची मुख्य भिस्त स्वजातीय सेनानायकांवर असल्यामुळें बाळोबाचा हा शेणवी मंडळीचा पाठिंबा मोडून काढणें व त्याकरितां कारस्थानें रचणें ही कामगिरी नानानें महाडास बसून केली. ह्यामध्यें शेणवी मंडळीचा तर चुराडा उडालाच, परंतु त्याजबरोबर मराठी राज्याचाही अंतीं नाश झाला.

सिंदे पैशासाठीं निजामावर स्वारी करणार म्हणून त्या उभयतांत सडकून वैरभाव उत्पन्न झाला आहे, ही गोष्ट नानास चांगली ठाऊक होती. मॅलेटच्या मनांत नानाबद्दल चांगला आदर असून त्याचे मार्फत नानाचा प्रवेश मुंबईकर इंग्रजांकडे होताच. महादजीच्या वेळेपासून किंबहुना टिपूवर त्रिवर्गांची स्वारी झाली तेव्हांपासून नाना व इंग्रज यांची बळकट गट्टी जमली होती. या गट्टीचें आणखी एक कारण असें होतें कीं, सिंद्यानें फ्रेंच सैनिकांच्या हाताखालीं कवाइती कंपू तयार केल्यापासून त्याजबद्दल इंग्रजांचे मनांत मोठी धास्ती उत्पन्न झाली. इंग्रजांच्या फौजेपेक्षांही सिंद्यांची फौज वरचढ होती. तसेंच सिंद्याचे ताब्यांत सर्व उत्तर हिंदुस्थान असल्यामुळें तिकडे त्याचा वचक बसून तेथील सर्व उत्पन्न त्यास अविच्छिन्न मिळे, ही गोष्ट इंग्रजांच्या डोळ्यांत शल्या सारखी सलत होती. तशांत युरोपमध्यें नेपोलियनचा बोलबाला होऊन फ्रेंचांची सरशी होऊं लागली, त्याबरोबर हिंदुस्थानांतही इंग्रजांचें धाबें दणाणूं लागलें. अर्थात् सिंदे व निजाम यांचे फ्रेंच अंमलदार त्यांचे डोळ्यांत सारखे खुपूं लागले. वास्तविक ही भीति अवास्तव होती. इकडील संस्थानिकांस फ्रेंच व इंग्रज असा भेदभाव मुळींच वाटत नव्हता. सिंद्याच्या किंवा निजामाच्या फौजेंत इंग्रज अंमलदारांचाही भरणा कांहीं कमी नव्हता. सिंद्यांची फौज इंग्रजांचे डोळ्यांत खुपते ही गोष्ट नाना चांगली जाणून होता; आणि हल्लीं खुद्द त्यावरच या फौजेचा प्रयोग होऊं लागल्यामुळें त्यास इंग्रजांची कास धरण्याची बुद्धि झाली. खर्ड्याच्या लढाईपासून सुमारें वर्षभर मॅलेट मुंबईस होता, तेथून तो परत येतो तोंच नानास पुणे सोडावें लागलें, म्हणजे नाना महाडास असतां मॅलेट पुण्यास