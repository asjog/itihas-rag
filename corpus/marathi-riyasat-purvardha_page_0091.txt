खात्री झाल्यावर आपला उद्देश सोडीत नाहींत. ते समाजास इष्ट दिशेकडे घेऊन जातात. त्यास सन्मार्गास लावितात.
संतमंडळीनें धर्मसुधारणेच्या काय गोष्टी केल्या, ह्याबद्दल पुष्कळ मतभेद आहे. पाश्चात्य देशांतील धर्मजागृतीचा इतिहास ज्यांनीं वाचिला असेल, त्यांस दोन भिन्न ठिकाणीं चाललेल्या ह्या धर्मसुधारणेत किती साम्य होतें हें कळून येईल. संस्कृतांतील ग्रंथांचें सार संतांनीं महाराष्ट्रांत आणिलें, हा त्यांचा अत्यंत स्मरणीय उद्योग होय. मात्र एवढें लक्षांत ठेविलें पाहिजे कीं, ब्राह्मणेतरांस वाचण्यास हरकत नाहीं, अशा ग्रंथांचींच मराठींत रूपांतरें झालीं. नित्यनैमित्तिक कर्माचीं, संस्कारांचीं, स्मृतींचीं वगैरे भाषांतरें मराठींत कोणीं केलीं नाहींत.

धर्मशिक्षण व धर्मसंरक्षण हीं कामें आचार्य म्हणविणाऱ्या ब्राह्मण मंडळींच्या हातांत होतीं. हे ब्राह्मण बहुशः यज्ञयागादि कृत्यांत गढून गेलेले असत; आणि तशा कृत्यांनींच त्यांचें इतर जातींवर महत्त्व होतें. ब्राह्मण जन्मतःच वरिष्ठ मानले गेल्यामुळे, त्यांनीं शिकविलेल्या कर्ममार्गांवांचून इतर मार्गांनीं ईश्वरप्राप्तीचें साधन लोकांस ठाऊक नव्हतें. ही स्थिति मोडून टाकण्याविषयीं संत मंडळींनीं जबरदस्त प्रयत्न केला. पाहिजे त्यानें आपल्या इच्छेनुरूप भक्तिपूर्वक व मनोभावानें ईश्वरोपासना केली असतां त्यास देव पावतो, अमुकच मार्गाने ईश्वराराधना करण्याचें कारण नाहीं, केवळ अमुक कुळांत जन्मल्यानें कोणासही श्रेष्ठत्व प्राप्त होत नाहीं, ईश्वरास सर्व प्राणी सारखेच प्रिय आहेत, इत्यादि उदात्त विचार या साधूंनीं लोकांस शिकविले, आणि स्वोदाहरणानें ते त्यांच्या मनावर ठसविले. त्याचप्रमाणें योगसाधन, संन्यासधारण, मठवास इत्यादि ईश्वरप्राप्तीचे प्रचलित मार्ग गर्हणीय असून, संसारांत राहून ईश्वरप्राप्तीचें साधन अशक्य नाहीं, ही गोष्ट संतलोकांनीं लोकांच्या निदर्शनास आणून दिली.

परमेश्वरस्वरूपाविषयीं उदात्त व योग्य कल्पना संतांनीं लोकांस शिकविली. ख्रिस्ती लोकांची आपल्या देवाविषयीं कल्पना व आर्य लोकांची कल्पना ह्यांत महदंतर आहे. प्रमादांचा दंडक व मनुष्यांस शिक्षा करणारा न्यायाधीश, असें परमेश्वराचें स्वरूप इतर धर्मांत मानलें जात असतां, आपल्या इकडे ईश्वर म्हणजे मायबाप, भाऊबंद, सोयरा, न्याय व दंड करितांना सुद्धां आईबापांप्रमाणें प्रीति ठेवणारा असें त्याचे स्वरूप समजलें