पाऊणशें वर्षे, मातृभाषा म्हणजे मराठी भाषा, हीच कायती आपली स्वभाषा व हिचाच तेवढा अभिमान बाळगणें श्रेयस्कर, अशी एकतर्फी कित्येक अर्धवट विचार करणाऱ्या व युरोपियन विचारांची व सिद्धांतांची अनाठायीं री ओढणाऱ्या लोकांनीं करून घेतली आहे. परंतु तींत काडी-चेंही तथ्य दिसत नाहीं. वस्तुस्थिति ह्या एकतर्फी व अर्धवट कल्पनेच्याहून अगदीं निराळी असलेली स्पष्ट दिसते. संस्कृत ही महाराष्ट्रांत मेलेली भाषा नाहीं, जिवंत आहे. वैयाकरण, ज्योतिषी, वेदांती, पौराणिक, वैद्य ह्या विद्वान लोकांची अद्यापहि संस्कृत हीच ग्रंथभाषा आहे; आणि स्त्रीशूद्र-बालादींची विचारप्रदर्शन व विकारप्रदर्शन करण्याची मराठी ही प्राकृत भाषा आहे. तात्पर्य, गेल्या एक हजार वर्षांत महाराष्ट्रांत दोन भाषा प्रचारांत आहेत, संस्कृत व मराठी; आणि ह्या दोनही भाषा स्वभाषा व मातृभाषा आहेत.

' मूळ संस्कृत भाषा देशांत कायम आहे. गेल्या एक हजार वर्षांत सस्कृत व मराठी अशा दोन भाषा महाराष्ट्रांत नांदत आहेत; आणि या दोन्ही भाषांत मिळून जें विचारप्रदर्शन झालें, तें महाराष्ट्रांतील सबंद सारस्वत होय. एकट्या संस्कृताकडेच लक्ष देऊन महाराष्ट्रांतील विचारप्रदर्शनाचा ऊर्फ सारस्वताचा अहवाल जितका चुकीचा होईल, तितकें एकट्या मराठीकडे किंवा महाराष्ट्रीकडे पाहून सारस्वताची परीक्षा करणें चुकीचें व भ्रामक होईल. दोन्ही भाषांतील सारस्वताचा परामर्श जेव्हां घ्यावा तेव्हां महाराष्ट्रांतील संपूर्ण सारस्वताचा विस्तार कळतो; आणि मग विचारी व अभिमानी मनाला संतोष होतो व समाधान वाटतें. ह्या दोन्ही स्वभाषांत झालेल्या सारस्वताचा इतिहास मोठा उमदा, उत्तेजक व अभिमानजनक असा आहे. पृथ्वी गोल आहे व तिच्यांत गुरुत्वाकर्षणशक्ति आहे, हें संस्कृतांत सांगणारा पाटणचा भास्कर हा स्वभाषा जी संस्कृत तींत सखोल विचारप्रदर्शन करतांना दिसतो, व अभिलषितार्थचिंतामणीतील गोड पदें मराठी भाषेत गाणारा अनामक कविही दुसरी स्वभाषा जी मराठी तिचा आश्रय करितांना आढळतो. चाळीसगांवनजीक पाटण येथें भास्कराचार्याच्या नातवानें ( चंगदेवानें ) आपल्या आजाच्या कीर्तीचा स्तंभ शिलालेखरूपाने उभारिला आहे, त्यांत त्यानें ह्या आपल्या दोन्ही स्वभाषांचा जो उपयोग केला आहे तो तर स्वभाषाद्वयत्वाच्या सिद्धान्ताचा