मध्वमुनीश्वर ( सन १६८९-१७३४ ).—हाही ब्राह्मण कवि अमृतरायाच्या वेळीं नासिक येथें राहत होता. पांडुरंगाचा साक्षात्कार होऊन त्यानें पदें, अभंग या रूपानें ईश्वराचे गुणानुवाद वर्णिले. तो पुढें औरंगाबादेस जाऊन राहिला. तो फार प्रेमभावानें हरिकीर्तन करीत असे, व कीर्तनांत स्वकपोलकल्पित प्रासादिक कविता करून गात असे. यामुळे त्याची कीर्ति चहूकडे पसरली. पश्चिम किनाऱ्यावर कान्होजी आंगरे म्हणून जो मराठा सरदार होता, त्याचेपाशीं पुष्कळ पंडित असत. मध्वनाथानें कान्होजीच्या वाड्यांत कीर्तन करून संस्कृताचा अभिमान बाळगणाऱ्या पंडितांचा गर्व परिहार केला. धनेश्वरचरित्र वगैरे कित्येक याचे ग्रंथ आहेत. शिवाय पदें वगैरे पुष्कळ आहेत.

ज्योतिपंत महाभागवत (स० १७८८).—बुध गांवचा, व तुकाविप्र ( १७४०-१७९० ) रहिमतपूरचा, हे दोघेही तपस्वी व विद्वान साधु असून त्यांचे वेदान्तावर ग्रंथ आहेत. कोंडू उर्फ कुंडलीश ( १७९१ ) हाही असाच वेदान्ती कवि उपलब्ध झाला आहे. प्रभुनंदनाचा श्रीखंड्याचरित्र हा सरस ग्रंथ स. १७४१ त रचिलेला सांपडला आहे.

कृष्णदयार्णव (स.१६७४-१७४०).—‘भागवतावर हरिवरदा टीका.’
शुभानंदस्वामी ( स. १७६६ ).—ह्याचें ‘उद्योगपर्व’ चांगलें आहे.

मोरोपंत ( १७२९-१७९४ ).—रत्नागिरि जिल्ह्यांत राजापुरांतील सौंदळ गांवीं पराडकर नांवाचे कऱ्हाडे ब्राह्मण राहत होते, ते या कवीचे पूर्वज. त्यांपैकीं एक गृहस्थ कोंकणांतून पन्हाळगडावर जाऊन राहिला. मोरोपंताचा बाप रामाजीपंत हा कोल्हापूर दरबारीं नोकर होता. मोरोपंताचा जन्म पन्हाळगडीं झाला. आईचें नांव लक्ष्मीबाई, त्याच्या वडील बंधूचें नांव राघोपंत व कनिष्ठ बंधूचें आबाजीपंत. रामाजीपंत कांहीं आगाळिकीवरून कोल्हापूर सोडून बारामतीस आबाजी नाईक जोशी, बाळाजी विश्वनाथ पेशवे याचा जांवई जहागीरदार होता, त्याजकडे जाऊन पागेचे कामावर राहिला. मोरोपंतही पुढें बारामतीस जाऊन आबाजी नाईक याजवळ पुराण सांगण्याकरितां म्हणून पांचशें रुपयांचें वर्षासन घेऊन राहूं लागला. गणेशपाध्ये गोळवलकर हा मोरोपंताचा गुरु होय. धर्मसिंधूचा कर्ता काशीनाथोपाध्याय याची मुलगी सुंदराबाई मोरोपंताचा