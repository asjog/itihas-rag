बाबाकडील बुणगे नदीअलीकडे येणार होते, त्यांजवर तोंड टाकून काल या मार्गें येऊन कित्तुराकडे गेला.* त्याचे पाठीवर जायचें तों निजामाची फौज सौंदत्तीचे मुक्कामीं इंग्रजांचे मदतीस आली, त्यांच्या भेटीसाठीं आज मुक्काम झाला. उदईक वाघाचे पिच्छावर जाणार. वस्लीचें सामान फक्त चाळीस तोफा व पन्नास हत्ती असें आहे. तोफांस घोडे जुंपतात व आघाडीस ठेवून शिस्तीनें चालतात. हल्लेस अथवा लढाईस वस्ली आघाडीस चालतो. एक होनगल ठाणें मात्र इकडे स्वाधीन नाहीं. ”

ता. ६ ऑगस्ट रोजीं वाघ खानापुराजवळ मलप्रभा उतरून अलीकडे येणार होता, परंतु तेथून मलप्रभेच्या उगमास नदी उतरून सामानगडच्या रोखें शहापुर नजीक गेला. बरोबर फौज दहा हजार पर्यंत आहे. पाठीवर इंग्रज व आपल्या मिळून २५ हजार फौजा आहेत. करवीरकरांनीं घाबरून इंग्रजांकडे वकील पाठविला, तो इंग्रजांस बोलतो: ‘ आम्ही वाघास आश्रय देत नाहीं. पटवर्धनांचा आपला सल्ला करून द्यावा.’ गनिमी काव्याचे दौडीने वाघ पाठलाग करणाऱ्यांच्या हातावर तुरी देऊन धुमाकूळ मांडीत चालला. तेणें करून मसलत लांबून पाठलाग करणारे टेकीस आले. तेव्हां वस्लीनें सर्वांचे विचारानें पाठलागाची भरपूर योजना नक्की केली. एकंदर फौजेचे तीन भाग बनवून तिघांनीं समांतर रेषेनें एकमेकांशीं पांच कोसाचे अंतरानें संधान ठेवून पश्चिमेकडून पूर्वेकडे वाघास चेपीत न्यावयाचें. मधली टोळी वस्लीनें आपल्या हाताखालीं घेऊन घटप्रभा व मलप्रभा या नद्यांचे मधून जावें; दुसरी टोळी केपर ( Skipper ) व पटवर्धन यांची. यांनीं मलप्रभेच्या दक्षिण तीरानें जाली-हाळचे रोखें जावें; आणि तिसरी टोळी इष्टेवेसण ( stevenson ) याचे हाताखालीं निजामाचीं पलटणें घेऊन कृष्णेच्या कांठानें जावयाची. तीन्ही टोळ्यांचे मुख्य अंमलदार इंग्रज होते. ते धरून एकंदर इंग्रज अंमलदार अकरा असामी होते. श्रीरंगपट्टण कडील साहित्य घेऊन विष्टाप्पा बदामीकर बरोबर होता. ‘ इंग्रज सर्व मसलत सायंकाळचे मेजावर करतात. सर्वांम्य कारभारी आग ( Hog ) साहेब आहे. ’ ( खरे-ले. ५७५५ व ५७५९ ). वस्लीची ही व्यवस्था ओळखून वाघ मलप्रभेचा कांठ सोडून पूर्वेकडे कृष्णा तुंगभद्रेच्या दरम्यान रायचूर दुआबांत शिरला. मागून त्याचा पाठलाग व्यवस्थित प्रकारें झाल्याने, झुकांडी देऊन भलतीकडे निघून