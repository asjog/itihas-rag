विषयीं लिहिलें [ १.२७२ ]. या दिवसापासून मराठ्यांच्या फौजेची कळी
मावळली. गोविंदपंत अब्दालीची रसद मारण्याचें काम चांगलें करीत होता,
हें काशीरायाच्या बखरीवरून उघड होतें. या कामांत मराठ्यांचा हातखंडा
होता. दररोज सकाळीं पुष्कळशा झुंडी लहान मोठी तट्टें बरोबर घेऊन दूरपर्यंत
चहूकडे हिंडत; आणि लांकडें, गवत, धान्य, मिळेल तेथून पैदा करून
सायंकाळीं छावणींत परत येत. गोविंदपंताचे मृत्यूनंतर हा प्रकार त्वरेनें
बदलला.१ पानपतावर कोंडले गेल्यावर रसद मिळविण्याचें शक्य ते प्रयत्न
करण्यांत सदाशिवरावानें कसूर केली नाहीं. गवत आणण्यास कही बाहेर जाई,
त्याजबरोबर हजार हजार स्वारांच्या टोळ्या तो रसद आणण्यास पाठवी. तसेंच
लमाणांचे तांडेवाल्यांस बोलावून आणून त्यांस उत्तेजन व मदत देई; आणि
जो कोणी हिकमतीनें लमाण आणून पोंचवी, त्यास कडीं, तोडे वगैरे देऊन
त्याचा सन्मान करी. पश्चिमेकडचा रस्ता खुला होता, परंतु तिकडे अरण्य
व झाडी फार होती. गिलच्यांची हिंमत वाढत गेली तेव्हां त्यांनीं हा
पश्चिमेकडचा रस्ताही बंद करून टाकिला. मराठ्यांच्या सर्व बाजूंस गिलच्यांच्या
टोळ्या फिरूं लागल्या आणि बाहेर पडेल त्यास बेलाशक तोडूं लागल्या. अशा
विपन्न स्थितीतही सदाशिवरावाच्या तोंडून गैरहिमतीचें अक्षर निघालें नाहीं. खजि-
न्यांतील नाणें सर्व खलास झालें, तेव्हां बरोबरचें चांदी सोन्याचें सर्व सामान काढून
फौजेंत नवी टांकसाळ उभी करून रुपये व मोहरा पाडण्याचा क्रम सुरु केला.
एका बाजूस बादशाही शिक्का कायम ठेवून दुसऱ्या बाजूस भा. ज. म. म्हणजे
भाऊशाही, जनकूशाही व मल्हारशाही, अशा अक्षरांचा ठसा होता. परंतु
ही नवीन नाणीं सुद्धां पंधरा दिवसांत खलास झालीं. पानपत गावांत होतें
नव्हतें तें सर्वच मराठ्यांनीं घेतलें, आणि आजूबाजूचा पांचपंनास मैल परीघाचा
प्रदेश त्यांनीं सर्व खाऊन टाकिला. अब्दालीच्या छावणीवरही अनेक वेळां