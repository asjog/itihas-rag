शिस्त लोक मान्य करितात, आणि एकदां ही शिस्त मान्य झाली, म्हणजे राष्ट्रकाम करण्याचें वळण लोकांस लागून ते त्याकरितां प्राण देण्यास तयार होतात. ही शिस्त तयार करण्याचें काम राष्ट्रीय कारभाऱ्याचें असतें; आणि त्या कामीं पुष्कळदां लष्करी सत्ता व दिवाणी सत्ता यांचा विरोध उत्पन्न होतो. परंतु लष्करी सत्ता वरचढ होऊं नये; ती दिवाणी सत्तेच्या ताब्यांत राहावी, अशी राजनीति आहे. (पृ. ४५९ पहा).

ही राज्यव्यवस्था व शिस्त ठरविण्याचें काम बिनलष्करी मुत्सद्यांचेंच असतें. त्यांच्या अंगी लष्करी पराक्रम असला तर त्यांची योग्यता वाढते; पण मुळांत त्यांस लष्करीपेक्षां मुत्सद्दी धोरण असावें लागते. याच धोरणाच्या जोरावर रामचंद्रपंत अमात्य, परशुरामपंत प्रतिनिधि, शंकराजी नारायण सचिव वगैरे गृहस्थ प्रसिद्धीस आले; आणि संताजी घोरपडे, धनाजी जाधव वगैरे सेनापति ज्यास्त पराक्रमी असूनही मुत्सद्दी प्रधानांच्या हुकमतींत राहिले. लष्करी शौर्य जसें प्रसंग पडल्याने निदर्शनास येतें, तसेंच मुत्सद्दी शहाणपणही प्रसंगानेंच उत्पन्न होतें. संभाजीच्या वधापूर्वी रामचंद्रपंत, शंकराजी नारायण किंवा परशुरामपंत हे थोडी बहुत कामे करीतच होते; परंतु पुढें योग्य प्रसंग प्राप्त होतांच, त्यांची मुत्सद्देगिरी प्रगट झाली; आणि पिंगळे वगैरे दुसरे कित्येक इसम संधि मिळूनही, मुत्सद्दी शहाणपण अंगीं नसल्यामुळे, प्रसिद्धीस आले नाहींत. याच कारणास्तव पुढें बाळाजी विश्वनाथ पेशवे मराठी राज्यांत प्रमुख झाला. प्रसंग व परिस्थिति अनुकूल असून अंगीं योग्यता असलेले इसम पुढें आले; नसलेले नाहींसे झाले.

राष्ट्रप्रेम व राष्ट्रशिस्त हे दोनही गुण आमच्याकडे पूर्वापार अज्ञात होते. शिवाजीनें ते बऱ्याच अंशीं उत्पन्न व प्रदीप्त केले. त्यानें निर्जीव राष्ट्र सजीव केलें. शिवकालीन समाज जिवंत होता, कर्तव्याची त्यास जाणीव होती; म्हणून संकटें आलीं तरी राष्ट्राचा बचाव झाला. राष्ट्राला कर्तव्याचें हें वळण लागून तें अंगीं मुरण्यास बराच कालावधि लागतो. शिवाजीनें आपल्या हयातींत निरपेक्ष कर्तव्याचीं अशीं अनेक माणसें तयार केलीं. पण तीं सर्व संभाजीच्या कारकीर्दीत कांहींना कांहीं कारणाने नष्ट झालीं. शिवाजीच्या शिस्तींत मुरलेला एक रामचंद्रपंत उरला होता, त्याचा राष्ट्रास उपयोग झालाच. त्यांतल्या त्यांत मावळ प्रांतांतला देशाभिमान इतर भागांपेक्षां जास्त होता. म्हणून मावळांत बादशहाचें पाऊल मुळींच टिकलें नाहीं.