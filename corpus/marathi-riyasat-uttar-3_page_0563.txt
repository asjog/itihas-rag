बाजीरावाच्या ब्रह्मावर्त येथील राहणीसंबंधानें खालील उल्लेख वाचनीय आहेत.
बापू गोडबोले लष्करसह, हुजरातपैकीं पांच पागा, बापू गोखल्याचे हाताखालील
रामचंद्र व्यंकटेश व पागा, बापू गोखल्याचे मामा वाळाजीपंत मराठे यांची पागा,
बापू गोखल्याचे तैनातींतील भिकाप्पा जगताप याची पागा, ढमढेऱ्याचे हाताखालील
श्रीधर बापू दामले याची पागा, वाळोबा दादा सलकाडे १५० स्वारांसह, शिवाय
घोडे, हत्ती, उंट, पालख्या, गाड्या वगैरे लवाजमा बाजीरावाबरोबर ब्रह्मवर्तास गेला.

ब्रह्मावर्त येथें भागीरथीचे कांठीं सुमारें ६ मैल परीघाची जागा बाजीरावाचे छावणी-
साठीं नेमून दिलेली होती. खुणेकरितां सोळा दगडी स्तंभ सभोंवार उभे केले. कॅप्टन लो
जो पूर्वी माल्कमनें बाजीरावाचे भेटीस पाठविला होता, त्यासच बाजीरावाचे बंदोबस्तास
रेसिडेंट म्हणून नेमिलें. यापूर्वी तीनच वर्षे इंग्रजांचा युरोपांतील दुसरा शत्रु नेपो-
लियन यास स. १८१५त त्यांनीं सेंट हेलेना येथें नेऊन ठेविलें त्या वेळीं त्याच्यावर देख-
रेख ठेवण्यासाठीं लो याच नांवाचा गृहस्थ नेमलेला होता. मात्र नेपोलियनचे जसे त्या
लोनें हाल केले तसे बाजीरावाचे यानें हाल केले नाहींत. बाजीराव अखेरपर्यंत मोठ्या
चैनींत राहिला, त्यास आपल्या बंदीवासाचें यत्किंचित् दुःख वाटले नाहीं. भागीर-
थीच्या सान्निध्यांत त्याचे धार्मिक व कौटुंबिक आचार यथासांग व यथेच्छ चालले.

कॅप्टन लोनें स. १८२५ पर्यंत काम केलें. नंतर त्याचे जागीं कॅप्टन वेकन
स. १८२५-२९ पर्यंत, मेजर मॅन्सन १८३०-५० पर्यंत व शेवटीं कॅप्टन
मोर्लंड असे चार इंग्रज अंमलदार झाले. त्यांपैकीं मॅन्सननें पुष्कळ वर्षे कारभार
केल्यामुळें त्याचे नांव बाजीरावाचे मंडळींत विशेष परिचित होतें. पुनः कोणताही
उपद्व्याप करण्याचें धाडस बाजीरावास झालें नाहीं, त्यामुळे इंग्रजांकडूनही त्यास
कांहीं उपसर्ग झाला नाहीं. एकदां स. १८३६ त मॅक्स्वेल व त्याचा हस्तक
उमराव अली या दोघांनीं बाजीरावाची भेट घेऊन तुम्हांस पुण्यास परत पाठवितों
आणि तुमची पेशवाई तुम्हांस देववितों अशा थापा मारून, साडेअकरा हजार रुपये
उपटले. त्याबद्दल कानपुर येथील जज्जापुढें त्या दोघांची चौकशी होऊन त्यांस शिक्षा
झाली. या कामीं मॅन्सनें सरळपणा ठेविल्यामुळें बाजीरावाचा निभाव लागला.

स. १८२७ सालीं बाळोबा सलकाडे बाजीरावास सोडून काशीस जाऊन राहिला
आणि तेथें स. १८३३ त मरण पावला. ब्रह्मावर्त येथें बाजीरावाचा मुख्य कारभार
रामचंद्र व्यंकटेश सुभेदार पाहत असे. तो बाजीरावाचे पश्चात् एक वर्षानें मरण पावला.
त्याच्या वंशाकडे हल्लीं बिठूर येथील कांहीं शेतें व वाड्या चालत आहेत.