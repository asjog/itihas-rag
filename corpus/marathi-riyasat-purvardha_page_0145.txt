रायाचा मुलख होता, त्यांस खेळणा प्रांत म्हणत. हें विशाळगड किल्ल्याचें पूर्वीचें नांव आहे. शंकररायाचें उपनांव दिलें असतें, तर त्याचे वंशज हल्लीं कोठें आहेत तें समजलें असतें. हा शंकरराय शिर्क्यांपेक्षांही बलाढ्य असून समुद्रापर्यंत कोंकणपट्टी त्याचे ताब्यांत होती. तीनशें लढाऊ जहाजांचें आरमारही त्याजवळ होतें. इराण, अरबस्तान वगैरे देशांतून मुसलमान व्यापारी कोंकणचे बंदरांत येऊन व्यापार करीत, त्यांचा शंकररायानें चांगलाच बंदोबस्त केला होता. सारांश, मुसलमानांस हार न जातां स्वातंत्र्य कायम राखण्याची मराठे सरदारांची इच्छा एव्हांपासून हळू हळू प्रगट होत होती. तसेंच समोर लढण्याची अंगांत ताकद नसल्यास हिकमती काव्यानें शत्रूचा पाडाव करण्याची हातोटी त्या वेळेपासूनच यांच्या ठायीं होती, हें शिर्के व शंकरराय यांच्या वरील हकीकतीवरून व्यक्त होतें.

सचिवांचे ताब्यांतील मुसेखोऱ्यांत शिरकवली गांवीं जंगलांत शिरकाई देवीचें स्थान आहे, तेथें या घराण्याचा मूळ पुरुष जाऊन राहिला, तेव्हांपासून त्याचे घराण्यास शिर्के हें उपनांव पडले. सह्याद्रीचे माथ्यावर बहिरवगड म्हणून किल्ला आहे, तेथें ह्या घराण्याचें वास्तव्य फार दिवस होतें. त्यांचा एक पुरुष वाघोजी यास निजामशहानें रायरी प्रांताची सरदेशमुखी दिली. पुढें ते जावळी प्रांतांत येऊन राहिले. जावळी प्रांत मोरे यांनीं आपल्या कबज्यांत आणिला, त्याचे पूर्वी तो शिर्क्यांकडे होता. जावळी प्रांतांत महाबळेश्वर आहे. इंग्रजांचे ताब्यांत येईपर्यंत हा प्रांत बहुतेक स्वतंत्र म्हणजे मराठे लोकांच्याच ताब्यांत होता. हा प्रांत कोंकण-घाटमाथा म्हणून प्रसिद्ध होता. जावळीचे शिर्के विजापुरवाल्यांस मुळींच जुमानीनात; तेव्हां त्यांचा बंदोबस्त करण्याचें काम सुलतानानें कर्नाटकांतील आपला भरंवशाचा सरदार मोरे यास सांगितलें. तें त्यानें उत्तम प्रकारें बजावून शिर्क्यास पदच्युत केलें (१५७८), आणि शिर्क्यांचे साथीदार गुजर, मोहिते, महाडिक यांचाही बंदोबस्त केला. पुढें घाटमाथ्याचे खालीं तळकोंकणांत शृंगारपुर नांवाचें गांव आहे, तेथें सुर्वे म्हणून सरदार स्वतंत्रेनें राहत असत, त्यांजपाशीं हे शिर्के जाऊन राहिले.

शृंगारपुरीं शिर्क्यांचें वास्तव्य बरेच दिवस होतें. जावळीचें राज्य घेतल्यावर शिवाजीनें शृंगारपुरचें राज्यही काबीज केलें. तेव्हां तेथचे अंमलदार सुर्वे होते ते पलायन करून देशांतरास गेले. ‘ त्याचे कारभारी