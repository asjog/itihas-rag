‘ भोसाजीच्या भाऊबंदांपैकीं खलकर्ण व मलकर्ण ह्या दोन बंधूंनीं दक्षिणेत येऊन निजामशाहीत चाकरी धरिली. त्यांस प्रत्येकीं दीड हजार स्वारांची मनसब मिळाली, आणि त्याजबद्दल चाकणचौऱ्यांशीं पुरंदर परगणा व सुपे महाल तैनात मिळाले. ह्याच दोघांस पुढें खेळोजी व मालोजी अशीं नांवें मिळालीं. मालोजी मरण पावला तेव्हां त्यास बाबाजी भोसले नांवाचा पुत्र लहान होता, सबब अव्यवस्था न होण्याकरितां सरंजाम सरकारांत जमेस ठेवण्यांत आला. त्यामुळे बाबाजीस घेऊन त्याची मातुश्री दौलताबादेहून वेरूळ घृमेश्वर येथें येऊन राहिली. बाबाजी मोठा झाल्यावर त्यानें भिमेच्या कांठीं कांहीं गांवाच्या पाटिलक्या खरेदी घेतल्या.’(अष्टप्रधानांचा इ.)

दक्षिणेत आल्यावर हे भोसले कृष्णा व भीमा यांचे कांठीं हिंगणी, बेरडी, देऊळगांव वगैरे कित्येक गावच्या पाटिलक्या खरेदी करून राहूं लागले. ‘ दक्षिणेत दिवसेंदिवस यवनांचें प्राबल्य; यामुळे श्रीसिंघणापूर महादेव हाच एकलिंग कुलस्वामी, व श्रीतुळजापुरभवानी ही चितोडदेवी असे जाणून परम भक्ति करून तो वंश परम धर्मशील, शूर, प्रतापी, असा होत गेला. एकलिंग कुलस्वामी व चितोडदेवी हीं या वंशाचीं रजपुतान्यांतील आराध्यदैवतें होतीं. वंशवृद्धि होत गेली तसतशीं त्यांनीं निरनिराळ्या ठिकाणीं वतनें संपादिलीं. हल्लीं मनरथ, निरगुडी, कळस, वावी, मुंगीपैठण, नानजव, जिंती, खानवट, बनसेंद्र इत्यादि ठिकाणीं या भोसल्यांचे वंशज आहेत. हें घराणें निजामशाहींत उदयास आलें, चितोडच्या घराण्यांतील इतर पुरुष शेवटपर्यंत यवनांशीं बाण्यानें वागले, तसाच शिवाजीही दक्षिणेत क्षत्रियकुलावतंस झाला.*

संभाजीचा मुलगा बाबजी भोसले हा सन १५३३ त जन्मला. बाबजीचे मुलगे मालोजी आणि विठोजी. त्यांचे जन्म १५५० व १५५३ त झाले. या दोघां भावांनीं लुखजी जाधवराव याचे पदरीं बारगीर म्हणून नोकरी पत्करिली ( सन १५७७ ), आणि तेथें त्यांनीं आपल्या यजमानाची मर्जी चांगल्या प्रकारें संपादन केली. जाधवरावाचे पदरीं नोकरी