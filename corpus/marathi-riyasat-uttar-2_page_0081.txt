आहेत. वजिरांचे सर्व हरणाची बुद्धि धरून दिल्लीचा मनसबा आरंभिला. शहाजादा दिल्लीहून पळवून लखनौस नेला. वजिरासह इष्टिन आडवा जाऊन फार आदर व खुशामत करून जवळ ठेविलें आहे. कराकुडा व प्रयाग महाल खालशाचे, परंतु वजिराकडे होते ते शहाजादाच्या खर्चात नेमून दिले.’

परंतु महादजीच्या विरुद्ध वागण्याची हेस्टिंग्जची या वेळीं छाती झाली नाहीं. त्याचा कारभार संपत आला होता, आणि पत तर हिंदुस्थानांत व इंग्लंडांत कोठेंच उरली नव्हती. तेव्हां काशीच्या या दौऱ्यांत त्यानें शेवटीं अंदाज पाहून महादजीलाच समेटून घेतलें. स. १७८४ च्या सप्टेंबरांत सदाशिव दिनकर लिहितो, ‘इष्टिनाची व बाबांची भेट होऊन बादशाही बंदोबस्त एकामतेनें व्हावासें लक्षण दिसतें. आम्ही बादशाहीत शिरतों याचा पाटीलबावांस राग आला असेल म्हणून समाधान करावयास इष्टिनानें धाकटा इंद्रसेन येथे पाठविला आहे. शहाजाद्यास यांचे स्वाधीन करणार.’

बादशाही मनसब्याचा व महादजी-हेस्टिंग्जमधील वाटाघाटींचा तात्पर्यार्थ एका सुंदर पत्रांत महादजीच्या सांगण्यावरून सदाशिव दिनकरानें पुण्यास लिहून पाठविला. ऐकिलेला मजकूर व्यवस्थित जुळवून जशाचा तसा पुढें लिहून पाठविण्यांत सदाशिव दिनकराचे कौशल्य या कागदांत चांगलें प्रगट होतें. तो सप्टेंबर १७८४ त लिहितो, “पाटीलबावांनीं बोलावून वर्तमान सांगितलें जें सरकारांतून वारंवार पत्रें येत गेलीं कीं, दिल्लीचें राजकारण इंग्रजांचे हातास जाऊं न द्यावें. त्याचा बंदोबस्त आपले हात राहवा. त्यास आम्ही हिंदुस्थानांत आल्यावर आरंभीं इंग्रजांशीं लढाई व सलूख झाल्यांनंतर ग्वालेर घेणें प्राप्त जालें. घेतली. गोहदकराचें पारपत्य जाल्याखेरीज प्रांत राहत नाहीं समजून राणा हस्तगत केला. तीनही मोहिमी जवरच झाल्या. खर्च किती झाला, तो हिशेब पाहिल्यावर कळेल. या तीनही कामांची उपेक्षा करून दिल्लीचे राजकारण करूं जातों तर, शत्रु दरम्यान टाकून पुढें गेल्यास कार्यसिद्धि कैंची. वास्तव याच कामास नेट दिले ते श्रीमंतांचे प्रतापें करून सिद्धीस गेले. मध्ये मध्ये दिल्लीचेंही मनन होत होतें. गुदस्तां ग्वालेरीस मोर्चे लागले असतां शहाजादा व मीर्झा शफी यांच्या भेटी घेतल्या. नंतर मीर्झा शफी हमदानीनें दगा करून मारिल्यावर त्याचे जागीं अफ्रासिआबखान झाले. त्यांसीं अनुसंधान कागदींपत्रीं चालवून गोहद घेतली. पुढें कुच करून दिल्लीकडे जावें तर इंग्रजांचे जाबसालाची कढ लागावयाची होती. इंग्रजांचें इदमित्थं जाल्या-