एप्रिल १५ स मराठी फौजा बदामीजवळ दाखल झाल्या. ‘ अक्षय्यतृतीयेस मोर्चेबंदी जाली ( १ मे ), आणि २१ मे रोजीं किल्ल्यावर सरकारचें निशाण लागलें. किल्ला बहुत बांका, खंदक पंधरावीस हात खोल, व रुंदही फार, रेवण मोठी, याजमुळें तोफांची मारगिरी लागू न होय. चहूकडून मारगिरी चालू जाली. किल्लेदार गुलाम हैदर व कुमेदान यांनीं जवामर्दीनें पंधरा दिवस किल्ला लढविला. २१ रज्जबाँ प्रातःकाळीं हल्ला केली. हल्ला येतांच बत्ती दिली, त्यांत लोक फार ठार जाले. लोकांनीं एकच लगट करून किल्ल्याचे दरवाजे जाळिले. इकडील व तिकडील कित्येक लोक ठार व जखमी जाले, तेव्हां किल्ला हस्तगत जाला.’ हें वर्तमान ऐकून महादजी नानास लिहितो, ‘ माणूस जायां जालें, त्यास लढाईच आहे. आपण मेहनत केली त्याप्रमाणें यशही श्रीमंतांचे प्रतापानें आलें. तथापि लढाईंत फार लोक मेले हें वाईट. अजून पुष्कळ लढाया व्हावयाच्या आहेत, पहिल्याच लढाईंत असें झाल्यावर पुढें निभावणी कशी होईल ! बदामीच्या लढाईंत भोसले, पटवर्धन, पेशवे व निजाम मिळून आठशें माणूस ठार जालें. किल्लेदारास पकडून निराळाच ठेवला आहे. ’

या वेळीं कृष्णराव बल्लाळ काळे निजामाजवळ होता, तो नानास लिहितो, ‘ नबाब गेल्यानंतर आपण हिंमत बांधून हें काम केलें, त्याजवरून आपलें तेज चांगलेंच राहिलें. नबाबामही थोडेंसें कळलें, आणि शत्रूवरही दाब. परंतु एक्याच कामावर माणूस फार जायां झालें, इतकें होऊं नये. टिपूची मसलत तयार होण्यास दो चहूं वर्षांचा बेत आहेच, त्या पक्षीं माणूस बहुत जायां न होतां काम होईल तसें करावें. दौलतींत माणूस असल्यानंतर तीच दौलत. फौजांस पोट भरावयास जागा कर्नाटक खेरीज करून कोठें राहिला नाही. ’ ( ता. १४-६-१७८५ ). बाबूराव केशव ठाकूर हा एक पेशव्यांचा हुशार कामगार बदामीच्या लढाईंत नाना-फडणिसाबरोबर होता. त्याचें नांव पुढील कारभारांत यावयाचें आहे.

बदामीच्या प्रसंगांतील शौर्याबद्दल मोठा गौरव त्या वेळीं झाला, याचें कारण कदाचित् बरेच लोक हल्ल्यांत मेले हें असावें. वीस दिवसांत किल्ला हस्तगत झाला, म्हणजे आंतील लोकांनीं तो विशेष निकरानें लढविलाही नाहीं. खुद्द नानाफडणीस मोर्चात बसून गोळे मारवा असें सांगतात. इंग्रज वकील मॅलेट पुण्यास आला, त्यास नानानें स्वारींतच भेटीस बोलाविलें. बदामीजवळ भेट झाली, तेव्हां