१७७७ ). याच प्रमाणें शीखांवरही मीर्झा शफीच्या हाताखालीं फौज पाठवून त्यांस ठिकाणीं बसविलें. इतक्यानें तरी जाठ सर्वथैव पादाक्रान्त झाले असें नव्हतें. त्यांचा राजा रणजितसिंग जाठ यानें पुनः बादशाही प्रदेशांत उच्छेद चालविला. तेव्हां नजफखानानें त्याच्याशीं दोस्तीचें संधान बांधिलें. जवाहीरसिंग जाठाची वृद्ध राणी किशोरी म्हणून होती. तिच्या मार्फत रणजितसिंगास वश करून त्याला भरतपुरचें राज्य स्वतंत्र तोडून दिलें. तेव्हां च थोडाबहुत जाठांचा उपद्रव थांबून नजफखानास कारभाराकडे लक्ष देण्यास फुरसत मिळाली. स. १७७७ पासून पांच वर्षे नजफखानानें अनेक प्रयत्नांनीं बादशाहीची घडी व्यवस्थित बसविली.

हातांत फौज असल्याशिवाय कोणतीही गोष्ट सिद्धीस जात नाहीं हें पाहून खानानें जाठांकडे नोकरी करणाऱ्या मॉडेक व समरू या दोन पाश्चात्य सेनानायकांस बादशहाच्या नोकरीत घेतलें. या वेळीं सर्व हिंदुस्थानांत फ्रेंचांचीं कारस्थानें जोरांत चाललेलीं असून कित्येक फ्रेंच गृहस्थ ठिकठिकाणीं खटपटी करून इंग्रजांचा अंमल उखडून काढण्याच्या उद्योगास लागले होते. मराठ्यांशीं इंग्रजांचें युद्ध सुरू होण्यापूर्वीपासून जाठांना आपल्या बाजूस वळविण्याची इंग्रजांची सारखी खटपट चालू होती. र्रीन मॉडेक व समरू यांस आपल्याजवळून जवाहीरसिंग जाठानें काढून द्यावें, म्हणून बंगालच्या गव्हर्नरानें शक्य तितका प्रयत्न केला. स. १७७२ त मॉडेकला मीर्झा नजफखानानें बादशहाच्या नोकरींत घेतलें, तेव्हांपासून सोळा सतरा वर्षे तो दिल्लीच्या फौजेंत होता. पांडिचरीचा गव्हर्नर शिव्हेलियर हा मॉडेकला वारंवार पत्रें लिहून बादशहानें इंग्रजांस मिळू नये असा प्रयत्न करांत होता. दुझार्ड नांवाचा फ्रेंच एक वकील हिंदुस्थानांतील अनेक सत्ताधीशांस भेटून अशी योजना सुचवीत होता कीं, सर्वांनीं मिळून बादशहाला बाहेर काढून एकमतानें त्यास पुढें करून बंगाल्यावर चाल करावी आणि तो आपला धनसंपन्न प्रदेश इंग्रजांच्या हातून सोडवावा. या योजनेस पाठिंबा देण्याकरितांच मॉडेकनें जाठांची नोकरी सोडून बादशहाची नोकरी स्वीकारिली. मॉडेकला पाश्चात्य लष्करी पद्धतीचें ज्ञान उत्तम होतें. त्याच्या सल्ल्यानें मीर्झा नजफखानानें फौज सुधारण्याचे अनेक प्रयत्न केले, परंतु या कामास पैसा पाहिजे, तो भरपूर नसल्यामुळे हा बेत सिद्धीस गेला नाहीं. याचप्रमाणें स. १७७४ त सेनापति समरूही जाठांची नोकरी सोडून बादशहाच्या तैनातींत आला त्याची हकीकत स्वतंत्र कल-