हिस्सा नानानें निजामाकडे मागितला. ( भा. व. १ प. या. ८ ). बहुधा हा पुढें इकडेच मरण पावला. विश्वासराव आपाजी म्हणून हिंगण्याचा कारकून दिल्लीस होता त्याचीं या शहाजाद्या बाबतचीं पत्रें खंड १० त आहेत *

४. राजपुतांच्या लढाईच्या बाता, ( स. १७९० प्रथमार्थ ).—उत्तर
हिंदुस्थानांतील राजकारणांत जीं भिन्न भिन्न सोंगें वावरत होतीं त्यांस आपला धिंगाणा मनसोक्त घालण्यास गोसावी प्रकरणानें चांगलाच वाव दिला. स. १७८९ च्या मार्चीत गुलाम कादराचा निकाल लागल्याबरोबर त्याच्या साथीदारांस पकडून आणि अलीबहादराकडे बादशहाची व्यवस्था निर्वेध करून देऊन, आपण मराठी राज्याची घडी नीट बसविण्याकरितां पुण्यास जावें असा महादजीचा निश्चय झाला होता. तेवढ्याचसाठीं त्यानें अलीबहादरास स्वारींतून एकट्यासच भेटीस बोलाविले. नाहीं होय करतां तो भेटीस आला, पण पुढील व्यवस्था ठरविण्याऐवजीं त्यानें आपल्या जहागिरीचे, मुलुखवांटणीचे व खर्चाचे प्रश्न काढून तंटा सुरू केला. त्याची वाटाघाट चालू असतांच महादजी मे महिन्यांत आजारी पडला: जूनमध्यें दुखणें विकोपास गेले, औषधानें गुण येईना, तेव्हां कांहीं प्रयोग असावा अशा भावनेनें तपास सुरू झाला, त्यांतून गोसावी प्रकरण उद्भवले. मिळून स. १७८९ च्या दसऱ्यास सर्व व्यवस्था पुरी होण्याऐवजीं मराठ्यांचे छावणींत घोटाळा मात्र माजला. या दसऱ्यास महादजी दक्षिणेत जाता तर टिपूच्या स्वारीस निराळें स्वरूप प्राप्त झालें असतें. कदाचित् टिपूच्या साह्यानें इंग्रजांसच काढून लावण्याचा उपक्रम झाला असता. असो. स. १७९० च्या आरंभींची हिंदुस्थानांतील परिस्थितिदर्शक एक अखबार उपलब्ध आहे, त्यांत असें वर्तमान आहे कीं, ' महादजीचा सरदार बापू मल्हार सीखांचे बंदोबस्तास पानिपत जिल्ह्यांत आहे. देवजी गौळी व गोपाळराव दिल्लीस जाऊन पुढें शीखांचे तंबीस जाणार. खंडेराव हरि कानोडचे किल्ल्यास मोर्चे लावून आहे. त्या ठाण्यांत नजफकुलीची बायको व इस्माईल खानाचा जनाना आंतून तोफांनी व बंदूकांनी चार पांच हजारांनिशीं आपला बचाव करीत आहेत. बायकांचा इरादा कीं, सरंजाम आहे तो लढूं; अखेर जाल्यानंतर दारू पसरून उडून जाऊं. अंबुजी इंगळे चितोड व उदेपूर प्रांतांत आहेत. तुकोजी होळकराचा विचार अहल्याबाईचे बोलावल्यावरून इंदुरास जाणार.