जावे. " " माहुली मुक्कामी श्रीमंतांजवळ माल्कमचें बोलणें झालें, की पेंढाऱ्यांचे
पारिपत्यास लाटसाहेब जातीनें आले. कर्नाटकांतून ज० हिस्लॉप साहेब येतात. त्यास
श्रीमंतांनीं आपलेकडील फौज बरोबर द्यावी. या गोष्टीस रुकार देऊन श्रीमंत उघड-
पणें फौज जमा करूं लागले. माल्कमसाहेब पुण्यास येऊन मोर दीक्षितांचे घरीं
मेजवानी घेऊन ता० १२ ऑगस्ट रोजीं हैदराबादेस गेले."
माल्कमची ही शिष्टाई एल्फिन्स्टन यास सर्वथैव नापसंत वाटली. त्याचे म्हणणे,
बाजीरावाचा स्वभाव किती दुष्ट व पाताळयंत्री आहे हे नेहमींच्या सहवासावरून मला
जसें कळतें, तसें दोन दिवसांच्या भेटींत माल्कम यास काय कळणार ! बाजीरावाच्या
भूलथापांस असेच सर्व लोक आरंभीं बळी पडतात. हें एल्फिन्स्टनचें स्वतःचें मत
असलें तरी, माल्कमच्या आग्रहामुळेंच, तो म्हणतो, 'मी बाजारावावरची नजर डिली
करून त्यास जास्त मोकळीक दिली; म्हणूनच पुढील रेसिडेंटाचा बंगला जाळण्यासारखे
अत्याचार त्यानें केले. प्रथमच त्याचा बंदोबस्त झटपट केला असता, तर पुढील
युद्धप्रसंग व हानि साफ टळली असती.' माल्कमचा हा रोख ओळखून बाजीराव
अखेरच्या प्रसंगी त्यासच शरण गेला. एल्फिन्स्टनचा हात त्या बाबतींत असेल तर तो
आपला पुरेपूर सूड घेईल असें बाजीरावास वाटत होतें. माल्कमनें मराठ्यांचें अंतः-
करण बरोबर ओळखिलें होतें. हिंदुस्थानचे मध्यभागीं नर्मदेवर त्याचा मुक्काम पुष्कळ
वर्षे झाल्यामुळे तेथील घडामोडींची त्याला जी भरपूर माहिती झाली तीच त्यानें
आपल्या सुप्रसिद्ध ग्रंथांत पुढें ग्रथित करून ठेविली.
माल्कमची भेट व त्यानें माहुली येथे केलेल्या सूचना बाजीरावाच्या चांगल्या
पथ्यावर पडल्या. माहुलीस राहूनच त्यानें आपले पुढील बेत मोठ्या सावधगिरीनें
रचिले. श्रावण मासांत माहुलीस प्रचंड यात्रा जमते व कुस्त्यांच्या दंगली होतात, त्या
गडबडींत स्नानसंध्येचा देखावा करून पेंढाऱ्यांच्या बंदोबस्तासाठीं फौजा जमविण्याचा
त्यानें उद्योग केला; आणि कुस्त्यांच्या दंगलीसाठीं आलेल्या माणसांतून त्यानें आपली
निवड केली. त्यासाठीं त्यानें बापू गोखल्यास मुख्य लष्करी सल्लागार व सेनापति
नेमिलें. गोखल्यास बाजीरावाचा चंचल स्वभाव पूर्ण माहीत असल्यामुळे 'तुमच्या
शिवाय दुसऱ्या कोणाचीही सल्ला मी ऐकणार नाहीं, तुमच्याच सांगणीप्रमाणें मी
सर्वथा वागेन,' असा बाजीरावाचा स्वदस्तुरचा लेख गोखल्यानें लिहून घेतला
आणि इमान पाळण्याच्या शपथा घेवविल्या. या पुढे कोणी गृहस्थ बाजीरावाकडे
सूचना करण्यास आला, तर 'तुम्हास कांहीं कळविणें असेल ते गोखल्यांस कळवा,'

