बाजी मोरेश्वर व सचिवांचे प्रकरण, इत्यादि कामांत नानाचें वर्चस्व ढासळलें. पेशवा उघड उघड महादजीच्या तंत्रानें वागू लागला. त्यामुळें नाना वगैरे कारभाऱ्यांचीं मनें अत्यंत अस्वस्थ झालीं. त्यांनीं काशीयात्रेस निघून जाण्याचा घाट घातला. परंतु महादजीनेंच नानाची समजूत घालून त्यास राहवून घेतलें. नानाचे गुण महादजी ओळखून होता. त्यानें कारभार सोडावा असें महादजीचें म्हणणें नव्हतें. फक्त सगळा कारभार एकतंत्री न राहतां अनेकांच्या सल्ल्यानें उघड चर्चा होऊन चालावा, सर्वांची दाद लागावी, यजमानाने सर्वांस समतेनें वागवावें, हीच महादजीची मागणी होती. दुर्दैवानें महादजी मरण पावला आणि त्याच्या पाठोपाठ हा तरुण पेशवाही दिवंगत झाला. तेणेकरून मराठशाहीचें नष्टचर्य पूर्णपणे ओढवलें. माधवराव आरंभी जरी बराच व्रात्य होता, तरी अंगावर जबाबदारी पडल्यावर ती सांभाळण्यास बाजीरावापेक्षां पुष्कळ पटीने तो जास्त लायक होता, या विषयीं संशय वाटत नाही. *

६. हृदयद्रावक अंत ( २७-१०-१७९५ ).—एक लेखक म्हणतो, ‘माधवराव नारायण कैलासवासी जाले याचें कारण ऐसीजे. दादासाहेबांचे पुत्र त्रिवर्ग जुन्नरास नानाफडणिसांनीं ठेविले होते. त्यांचे रखवालीस बळवंतराय नागनाथ वांबोरीकर होते. त्यानें बाजीरायांशीं सख्य केले. बाजीरायांनीं बळवंतरायास विचारिलें कीं, श्री० रावसाहेबांचे दर्शनाची इच्छा बहुत आहे. त्यावरून बळवंतरायांनी विनंति केली कीं, पत्र दिल्यास एकांतीं प्रविष्ट करून वर्तमान विदित करीन. त्यावरून बाजीरायांनीं पत्र लिहिलें कीं, स्वामींचे पाय पाहवे हा हेतु आहे. भेट होईल तो उत्तम दिवस. हें पत्र बळवंतरायांनीं पुण्यास येऊन एकांतीं देऊन वर्तमान श्रीमंतांस कळविलें. श्रीमंतांनीं हर्षायमान होऊन उत्तर दिलें कीं, तुमच्या प्रमाणेंच आमचाही हेत आहे. थोडक्याच दिवसांत चित्तानुरूप अर्थ घडतील. याप्रमाणें लिहून दिल्हें. बळवंतराय आपले घरास गेले. हें वर्तमान खिजमतगारानें नानांस कळविलें. नानांनीं बळवंतरायाचे कारकुनास बोलावून त्याजकडून पेशव्यांची चिठी शोधून आणविली. ती घेऊन नाना श्रीमंतांकडे गेले, आणि एकांतीं विचारूं लागले, आपण बळवंतरावास चिठी कशाची दिली ? श्रीमंत बोलले, आम्ही चिठी दिली नाहीं. पुनः शपथ घालून विचारिलें. त्यावर शपथपूर्वक तसेंच बोलले. तेव्हां नानांनीं चिठी पुढें टाकिली. तेव्हां श्रीमंत खालीं पाहूं लागले. मग