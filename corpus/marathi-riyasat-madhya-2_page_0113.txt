शाहूच्या अस्वास्थ्यामुळे व राजधानींतील खटपटींमुळे द्विधा होऊन, प्रयागच्या स्वारींत जी त्याच्या हिंमतीनें जोराची भरारी मारली, ती पुढें नऊ दहा वर्षे पावेतों, पुष्कळ नरम झाली. स. १७५२-५३ पासून पुढें मात्र पुनः त्याच्या परराष्ट्रीय उद्योगास जोराचें भरतें आलें. या दृष्टीनें स. १७४३ पासून ५१ पर्यंतचीं वर्षे बाह्य व्यवहारांत मराठशाहीच्या पिछेहाटीचीं गणलीं पाहिजेत.

बाजीराव व नानासाहेब यांच्या परिस्थितींत पुष्कळ अंतर होतें. बाजीरावाच्या वेळेस शाहूची प्रकृति चांगली असून राज्याचीं कामें त्याच्याच हुकमानें सर्व होत असत, परंतु वर सांगितल्याप्रमाणें स. १७४६ पासून राज्याच्या बाहेरच्या काळजीबरोबर शाहूच्या प्रकृतीची व पुढील घडामोडींची जबरदस्त चिंता नानासाहेबाचे पाठीमागें लागली. शाहूची ढांसळलेली प्रकृति, त्याच्या राण्यांचीं भांडणें, ताराबाईंचीं कारस्थानें व सरदारांचे कावे, इत्यादि कारणांनीं नानासाहेबाचे मनास अशी कांहीं जबरदस्त व्यग्रता उत्पन्न झाली, कीं दुसरा एखादा लेचापेचा गृहस्थ या अडचणींतून निभावूं शकला नसता. परंतु नानासाहेबास जसे जबरदस्त प्रतिस्पर्धी होते, तसेच पुरंदरे, शिंदे, होळकर, चिटणीस वगैरे कित्येक त्याच्या जिवास जीव देणारे स्नेहीही होते, त्यांच्या साह्यानें व अंगच्या धूर्ततेनें नानासाहेबानें सर्व अडचणींचें निरसन करून, एकंदर कारभार यशस्वी करून कसा दाखविला, हें समजून येण्यासाठीं प्रथम शाहूमहाराजांच्या दरबारांतील भानगडींचें स्पष्टीकरण केलें पाहिजे.

स. १७४६ हें वर्ष नानासा० नें बहुतेक साताऱ्यासच काढिलें. त्या वेळची हवाल त्यानें रामचंद्रबावास कळविली ती येणेंप्रमाणें:—

‘ दरबारचा मजकूर विस्तारानें सरदारांस लिहिला आहे त्यावरून कळेळ. आमचा गुंता आजपर्यंत दरबारांत व्हावयास कारण, रा. स्वामींचें सरकार कर्जदार झालें; महाळचे ( राण्यांचे ) खर्च অনিবার, नित्य कथळे. यास्तव राजश्रीनीं आपले कारभाऱ्यांस ताकीद करून बंदोबस्त करतात.