प्रकरण पंचविसावें
गनिमी कावा विरुद्ध कवाइती कंपू.

१. पाश्चात्य पोटभरूंचा हिंदुस्थानांत संचार.
२. बेन्वा डी बॉयन, ( ८.३.१७५१-२१.६.१८३० ).
३. पेरोन. ( स. १७५५-१८३४ ).
४. मिकेल फिलेझ, हेसिंग, पेड्रोन, बुर्क्विन, डयूड्नेक.
५. रेमंड, जॉर्ज टॉमस, माडेक.
६. समरू व त्याची बेगम.
७. पुण्याचे इंग्रज वकील, चार्ल्स मॅलेट.
८. पामर, क्लोझ, एल्फिन्स्टन.
९. कवाइती पद्धतीचे गुणदोष.
१०. कवाइती लष्कर विनाशक ठरण्याचे कारण.

*      *      *

गनिमी काव्याची युद्धपद्धति महादजीस निरुपयोगी वाटून त्यानें डी बॉयन या
सुप्रसिद्ध फ्रेंच सेनानायकास नोकरास ठेवून त्याजकरवीं कवाइती कंपू तयार कर-
विले. ही उत्तर मराठशाहीतील महत्त्वाची घडामोड असून तिच्यावरच पुष्कळसे
राज्याचें जिणें अवलंबून होतें. सबब ती पद्धत, तिच्यांत काम करणाऱ्या व्यक्ती
व त्यांची योग्यता, तसेंच या नवीन पद्धतीचे गुणदोष इत्यादि बाबतींचा विचार
या प्रकरणांत करावयाचा आहे. अनुषंगानें पुण्याच्या इंग्रज वकिलांची हकीकतही
याच ठिकाणीं घेतली आहे.

१. पाश्चात्य पोटभरूंचा हिंदुस्थानांत संचार.—अठराव्या शतकाचा
उत्तरार्ध हिंदुस्थानांत येणाऱ्या पाश्चात्य साहसी सेनानायकांना अत्यंत फलदायी
होता. पाश्चात्य कवाईत, पाश्चात्य तोफखाना व शस्त्रास्त्रें आणि पाश्चात्य युद्धपद्धति
यांची सर्वत्र मोठी चहा होऊन त्यांचा तो एक मोठा किफायतशीर धंदाच होऊन
बसला. यूरोपच्या राष्ट्रांतील अनेक साहसप्रिय लोक त्या काळीं हिंदुस्थानांत येत.
डी बॉयन, पेरॉन, रेमंड, पेड्रोन, बूरकां, हेसिंग, फिलोज; डयूड्नेक, जॉर्ज टॉमस,
वाल्टर रन्हार्ट, रीन मादेक वगैरे अनेक आंग्लेतर. आणि स्किनर, व्हिकर्स वगैरे इंग्रज