२. रोजनिशांवरून 'निघणारा मतलब.—चिमाजीआपा, महादोबा पुरंदरे वगैरेंच्या खटपटीनें नानासाहेबास पेशवाईचीं वस्त्रें मिळालीं, परंतु हा पहिला समारंभ उरकल्याबरोबर हजारों तऱ्हेच्या अडचणी नानासाहेबापुढें उभ्या राहिल्या. पहिली मोठी अडचण म्हणजे पैशाची. बाजीराव तर कर्जानें गांजून त्यांतच शेवटीं मरण पावला. त्याचें देणें सुमारें चौदा लाखांचें होतें. नानासाहेबाची रोजनिशी, भाग २ ले. २५४ यांत स. १७४० पासून १७६१ पावेतों पेशव्यांच्या कर्जाचे आकडे व सावकारांची नांवनिशी दिलेली आहे, त्यांत १७४० चे आकडे आहेत ते बाजीरावाच्या कर्जाचे समजले पाहिजेत. त्यांची बेरीज सुमारें साडेचौदा लाख होते; आणि एकंदर सावकार वीस असामी होते. सर्वांत ज्यास्ती कर्ज रघुनाथभट पटवर्धनाचें तीन लक्ष व ब्रह्मेंद्रस्वामीचें एक लक्ष पांच हजार होतें. बाबूजी नाइकाच्या नांवासमोर छत्तीस हजारांचा आंकडा आहे. या कर्जास व्याजाचा दर दरमहा दरशेंकडा एक रुपयापासून अडीच रुपयेपर्यंत लाविलेला आहे. बाबूजी नाइकास पेशवाई न मिळाल्यामुळें त्यानें कर्जाबद्दल जोराचा तगादा चालविला. यामुळे पेशव्यास बहुत संकट प्राप्त झालें, त्या संकटांतून महादाजी पुरंदऱ्यानें पेशव्याची मुक्तता केली. (रा. पे. श. पृ. ९२). अर्थात् प्रथम नानासाहेब पाठीमागचे एकेक व्यवहार संपवून पैसा वसूल करण्याच्या उद्योगास लागला. त्याच्या अमदानींत पुढें जे जे कांहीं ठराव, तह झाले त्यांत बहुधा रोख पैसा देण्याचें कलम आहे. 'स. १७४१ चे मार्च महिन्यांत त्रिचनापल्ली मराठ्यांचे हातीं लागून चंदासाहेबास कैद करून त्यांनीं साताऱ्यास आणिलें, तेव्हां मुराराव घोरपड्यास त्रिचनापल्लीस ठेवून त्यानें दरसाल वीस हजार रुपये पेशव्यास देत जावे, असा ठरव झाला. तसेंच नानासाहेबानें महाराजांस आपली गरिबी दाखवून, फिरंगी लोकाकडील साष्टी, वसई वगैरे मुलूख सर केलेला होता, त्याची सनद करून घेतली; आणि गुजराथ खेरीज करून नर्मदेच्या उत्तरेकडील मुलखाची खंडणी जी याव-