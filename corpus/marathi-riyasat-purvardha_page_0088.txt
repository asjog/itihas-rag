मुळें ज्ञानेश्वराच्या बुद्धिमान कुटुंबाचा समाजाकडून छळ झाला, त्याबरोबर आपल्या धर्मस्थितीबद्दल त्यांच्या मनांत लख्ख प्रकाश पडला, त्यांस कर्मठपणाचा वीट आला. खरी ईश्वरभक्ति त्यांच्या मनांत बाणली. ढोंगी समाजाची त्यांस कींव उत्पन्न झाली. समाजाला सन्मार्ग दाखविण्याची जबर-दस्त प्रेरणा त्यांच्या ठिकाणीं उद्भवली. केवळ आपला स्वतःचा उद्धार होऊन भागणार नाहीं, अखिल जनतेचा उद्धार केला पाहिजे; हेंच आपलें कर्तव्य, हेंच आपलें जीवितसाफल्य, अशा स्फूर्तीनें अज्ञ जनांस उद्धरण्या-साठीं, त्यांना समजेल अशा भाषेंत, ज्ञानेदेवानें आपलें व्याख्यान प्रगट केलें. ह्याच उच्च भावनेच्या जोरावर नामदेवतुकारामांनी परमार्थ साधिला. ह्याच भावनेनें महार, चांभार वगैरे सर्व जातींचे संत परमेश्वराचे भक्त झाले, आणि सर्व जातींस वंद्य झाले. उपदेशाप्रमाणें चालणें हें त्यांच्या जीविताचें रहस्य होतें. धर्माचरण, व व्यवहार हे त्यांना सर्वथैव अभिन्न होते. युरोपांतही लूथर, लॅटिमर, रिड्ले, ब्रूनो ह्यांनीं केवळ सत्याकरितां अतोनात छळ सहन केला. विचारास खरें वाटलें तेंच त्यांनी प्रतिपादिलें. समाजाची पर्वा केली नाहीं. कॉन्शन्सकरितां त्यांनीं आपले प्राणही खर्चिले.

खरें पाहूं गेलें तर संतांनीं कोणताही सद्विचार सांगण्याचें बाकी ठेवलें नाहीं. असें असतां समाज कां सुधारला नाहीं ? सूक्ष्म विचारांतीं असें दिसून येतें कीं धर्म, नीति, सजनता, वगैरे विषय केवळ बोलण्याचे आहेत; ते प्रत्येकानें नेहमीं आपल्या आचरणांत पाळलेच पाहिजेत, म्हणजे तशी प्रत्यक्ष कृति केलीच पाहिजे, अशी अंतःकरणाची भावना आपल्याकडे कधींच उत्पन्न झाली नाहीं. आपला देव देवळांत, धर्माचार स्नानसंध्येंत, सदाचार कथा-पुराणांत, अशी आपली स्थिति आहे. म्हणूनच यथेच्छ धर्माचरण करीत असूनही, व्यवहारांत पाहिजे तें निंद्य कृत्य करितांना मन आपणास तोंचीत नाहीं. ज्यास इंग्रजींत कॉन्शन्स म्हणतात, ती चीजच आपल्याकडे उत्पन्न झाली नाहीं. ह्या कॉन्शन्सकरितां, ह्या मनाकरितां युरोपांत रणकंदनें झालीं, प्राणाहुती पडल्या. पण आपल्याकडे धर्म आणि व्यवहार यांची सदैव फारखत आहे. ही फारखत संतांच्याने नाहींशी करवली नाहीं. समाजानें धर्माचाराला व्यवहारांत थारा दिला नाहीं. संताकडून राष्ट्रकार्य घडलें नाहीं.

६. संतांच्या कामगिरीचा अंदाज.—धर्मानें राष्ट्राचें संवर्धन होतें, आणि तो धर्म नेहमीं सुस्थितीत राहवा एतदर्थ पृथ्वीवर आजपावेतों अनेक