नाहींत, ह्मणून त्यांसी देशमुखी दूर करून तुह्मांस अजरामरामत देशमुखी मामले मजकूरची अवलाद अफलाद वतन करून दिली असे. पुत्रपौत्रीं चालवून देशमुखीचा हक्कलाजिमा व इनामत व इसाफतीचे गांव सालाबाद पहिले देशमुखास चालले असतील तेणें प्रमाणें खाऊन, वतनाचा मामला चालवून सुखरूप रहाणें. तुह्मांस देशमुखी नूतन करून अजरामरामत दिली, ह्मणून शेरणी तुमच्या माथां व्हन्यातशाई ५००० पांच हजार करार केले असत. यांचा वसूल हुजूर घेतला. कळावें.’

रायगड सोडून राजाराम बाहेर पडला, तो किल्ल्यांचा बंदोबस्त पाहत प्रांतांतून फिरत चालला. प्रतापगडास भवानी देवीचें दर्शन घेऊन तो साताऱ्यावरून पन्हाळ्यास आला. रायगडचे खालोखाल ज्यावर मराठ्यांची सारी भिस्त असा किल्ला पन्हाळा होय. पन्हाळा व विशाळगड यांचे दरम्यान मराठे जमाव करूं लागले, हें पाहून बादशहानें त्यांजवर फौजा रवाना केल्या. रायगडचा वेढा कमकुवत व्हावा, म्हणून मराठ्यांनींही बादशहाचे फौजेवर चहूकडून छापे घालण्यास सुरुवात केली. ह्या छाप्यांचें वर्णन खाफीखानानें उत्कृष्ट दिलें आहे, ( एल्यट भा. ७, पृ. ३४७ ).

‘ संताजी घोरपडे व धनाजी जाधव हे दोन विशेष अनुभविक योद्धे मराठ्यांकडे प्रमुख होते. प्रत्येकापाशीं पंधरा वीस हजारांचा जमाव असे. इतर मराठे सरदार त्यांच्या तंत्रानें वागत. येणेंकरून त्यांनीं बादशाही फौजेचें फार नुकसान केलें. संताजीनें मुलखाची नासाडी करून मोगल सरदारांस जेरीस आणिलें. त्यासमोर जो कोणी जाई, तो मरण पावे, अगर शत्रूच्या हातांत तरी पडे. एखादा कोणी निभावलाच, तर तो कफल्लक होऊन परत येई. मीमी म्हणणारे मुसलमान योद्धे त्याजपुढें जाण्यास चळचळां कांपत. त्याजशीं टिकाव धरणारा एकही योद्धा मोगलांकडे नव्हता. इस्माईलखान म्हणून एक नांवाजलेला मोगल सरदार दक्षिणेंत होता. पहिल्या गांठीसच संताजीनें पराभव करून त्यास कैद केलें; व त्याची सर्व फौज लुटली. कांहीं महिन्यांनीं मोठा दंड भरून तो कैदेंतून सुटला. तसाच रुस्तुमखान ऊर्फ सर्जाखान हा सिंहासारखा पराक्रमी म्हणून त्या वेळेस नांवाजलेला सरदार होता. सातारा प्रांतांत संताजीनें त्यास गांठून त्याचें सर्व सामानसुमान काबीज केलें; आणि मोठा दंड घेऊन त्यास सोडून दिलें. अलीमर्दानखान, हुसेनबेग हैदरावादी,