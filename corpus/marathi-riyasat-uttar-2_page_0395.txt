घेण्याचा निश्चय करून गारपिरावर डेरे देऊन जागा तयार करून सातारचे महा-
राजांस विनंतिपत्र लिहून तेथून आज्ञा आल्यावर बहुमान घेतले. थोरल्या
डेऱ्यांत बैठक करून मसनद घालून त्यावर पोषाख व मोर्चेल ठेविले. अगोदर
सिंदे तेथें जाऊन तयारी केल्यानंतर श्रीमंतांची स्वारी प्रहर दिवस सायंकाळचा
राहतांना निघोन तेथें गेले. समागमें सरदार व मुत्सद्दी झाडून गेले. सर्वांस चोप-
दार बोलावूं पाठवून नेलें. तेथें गेल्यावर स्वारी अंबारींतून उतरून आंत गेली.
समागमें मुत्सद्दी व कारभारी गेले. श्रीमंत एक घटकाभर उभेच होते. प्रथम पात-
शाही फर्मान मस्तकीं वंदून मुनशीजवळ दिला. त्यांनीं भर दरबारांत वाचला.
सर्वांनीं श्रवण केला. त्यांत मतलब कीं, गुलाम कादराने बेअदबी केली त्याचा सिंदे
यांनीं बंदोबस्त केला, याकरितां हें पद पुस्तदरपुस्त दिलें असे. नंतर श्रीमंत
बिचव्यांत जाऊन पोषाख करून बाहेर आले. सिंदे व हरिपंत एकेक मोर्चेल वारीत
होते. नंतर मसनदीजवळ कुर्निसात करून अंतरावर बसले. नंतर बादशाही फरमानें
दोन, एक बहुमानाचें व दुसरें गोवधबंदीचें अशीं पारसनीसांनीं वाचलीं; त्यांत
‘ महाराजाधिराज राव पंडित प्रधान सवाई माधवराव बहादुर, ’ येणेंप्रमाणें
किताब व बहुमानें दिला. श्रीमंतांनीं १०१ मोहोर पातशहास नजर ठेविली.
पाटीलबाबांनीं श्रीमंतांस ५१ मोहोरा नजर डेऱ्यांतच केली. तोफाबंदुकांच्या
सिलका झाल्या. त्याजवर नालकींत बसून स्वारी थोरल्या रस्त्यानें दोन घटका
रात्रीस वाड्यांत आली. समागमें सिंदे आले. चार घटकापर्यंत कुरनिशा व
मुबारिकीच्या नजरा झाल्या. प्रथम नानांनीं, तात्यांनीं केल्या. मराठे मंडळी मात्र
कोणी नजरा करावयास आले नाहींत. नजरा झाल्यानंतर मग पातशहांनीं
श्रीमंतांस पद दिलें, त्याच्या मुतलकीचीं वस्त्रें व ‘ राजे महाराज माधवराव
सिंदे मदारुलमहा ’ हा किताब श्रीमंतांनीं सिंयांस दिला. नालकी सिंयांनीं दुसरी
आणिली होती, ती दिली. तींत बसून आपल्या डेऱ्यास गेले. येणेंप्रमाणें समारंभ
चांगला झाला. ” हें वर्तमान वाचून गोविंदराव काळ्यानें संतोषानें पत्रोत्तर
लिहिलें, त्यांत तो नानास म्हणतो, ‘ आपण व पाटीलबाबांनीं आदब बजाविली,
आपले व पाटीलबाबांचे कारकीर्दीत या गोष्टी भारी झाल्या. कीर्तीचे ध्वज जाले.