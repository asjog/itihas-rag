मेहेरबान होऊन, त्यांस गांव वगैरे बक्षीस दिले, आणि तांडेलकर्माची सेवा सांगितली. तदनंतर उत्तम मुहूर्त पाहून, पाथरवट असामी पांचशें व लोहार असामी दोनशें आणून लोखंड दोनशें खंडी खरीद करून, टंक्या, हातोडे, पहारा, अडू वगैरे तयार करविले. पायाचे व इमारतीचे धोंडे काढवून तयार करविले. कांहीं आरपार छिद्रे पाडून कायम केले, व पांच खंडी शिसें आणून जंजिरेचा पाया शोधून घातला. श्रीगणेश व समुद्रपूजन करून तरांडियांतून धोंडे व सामान नेऊन काम चालीस लाविलें. शर्करा वांटल्या. ब्राह्मणभोजनें घातलीं. समुद्रास दक्षणा १०० सुवर्ण होन अर्पिले. वाद्यें लाविलीं. सुवर्ण, श्रीफळ, वस्त्रें, मंदील, चादर वाहिलीं. तदनंतर महाराजांनीं हुन्नरवंत पाथरवट चुना मुस्तेद करावयास कोळी, कामाठी व बाजे लोक मिळून तीन हजार माणूस, व वरकड जंजिऱ्याचें सामान आणवून, पाण्यांत गांव दोन गांवचे तफावतीनें ठेविले, तडीस पांच हजार मावळे लोकांची चौकी नेमिली. गोवेंकर फिरंगी यास ताकीद करून तेथीळ फिरंगी हुन्नरवंत, काबील जंजिऱ्याचे कामकाजांत, म्हणोन शंभर आणविले. दिवसेंदिवस जंजिरा मुस्तेद करावयासाठीं कोटि होनांचें उदक ( बजेट ) महाराजांनीं सोडिलें. धोंड्यांत शिसेबंदी आरपार घालून पक्कें काम पाण्यास भीति न खाय ऐसें बांधिलें. बांधावयासी सारी युक्ति महाराजांनीं सांगितली. त्या कामावर गोविंद विश्वनाथ प्रभु सुभेदार कुंभारजुवें यांतील वतनदार शहाणे मनुष्य, यांस ठेवून, स्वारी रायगडास आली. तिसरे वर्षीं जंजिरा पुरा झाल्यावर स्वारी पाहवयास गेली, सुमुहूर्त पाहून आंत प्रवेश केला. तोफा झाल्या; शर्करा वांटली; गोवेंकर वगैरे हुन्नरवंतांस बक्षिसें दिलीं; वास्तु केली; सिंधुदुर्ग नांव ठेवून बंदोबस्त केला. ( चित्रगुप्त पृ. १३२–१३४. )

५. शिवाजीचें लष्कर.—किल्ल्यांच्या व्यवस्थेवरून शिवाजीनें केलेल्या लष्कराच्या व्यवस्थेची कल्पना करितां येते. तें लष्कर दोन प्रकारचें, घोडेस्वार व पायदळ. स्वारांहून पायदळाचा भरणा मोठा असे. दहा पायदळ शिपायांवर एक नाईक; असल्या पांच तुकड्यांवर म्हणजे पन्नास शिपायांवर एक हवालदार, दोन हवालदारांवर म्हणजे शंभर शिपायांवर एक जुमलेदार, व दहा जुमल्यांवर किंवा एक हजार शिपायांवर ‘ एकहजारी ’ नांवाचा कामगार असे. अशा पांच हजार फौजेवर सरनोबत