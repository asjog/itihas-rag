बादशहास कपटविद्येनें फसविण्यास कमी केलें नाहीं. अबूहसन कुत्बशहा दौलताबादच्या किल्ल्यावर कैदेत होता. तो मराठ्यांनीं पळवून नेला, आणि लवकरच गोवळकोंड्याचें राज्य तो पुनः हस्तगत करणार, अशीं पत्रें मराठ्यांनीं चहूंकडे पाठविलीं. अनेक मोगल सरदारांसही तें खरें वाटलें आणि ते मराठ्यांच्या पक्षांत आले. तेव्हां बादशहा मोठ्या फिकिरींत पडला. त्यानें सन १७०० च्या सुमारास अबूहसन यास दौलताबादेहून काढून ग्वाल्हेरच्या किल्ल्यांत नेऊन ठेविलें बहादूरखान नांवाचा एक हुशार पठाण सरदार दाऊदखानाच्या हाताखालीं कर्नाटकांत होता. तो मराठ्यांस सामील आहे, अशा संशयावरून त्यास बादशहानें पकडून कैदेत ठेविलें. मराठ्यांनीं त्यास कैदेतून सोडवून आपल्या बाजूस आणिलें, (स. १७०१). त्याने मराठ्यांच्या बाजूस चांगले पराक्रम केले ( मनूची ).

परळीचा किल्ला जून महिन्यांत बादशहाच्या ताब्यांत गेला. अगोदरच बादशहाची पुष्कळ फौज खराब झाली होती, तशांत घाटांतील जोराचा पावसाळा सुरू झाला, त्यामुळे बादशहाच्या फौजेचे विलक्षण हाल झाले. परत जाण्यास मार्ग नव्हता. ओझ्याचीं जनावरें मरून गेलीं. सामानसुमान वाहून गेलें. परत येतांना कृष्णेला उतार नव्हता. कित्येकांनीं पोहून जाण्याचा प्रयत्न केला, त्यांपैकीं नऊदशांश लोक मेले ! शेवटीं मोठ्या कष्टानें बादशहाची स्वारी माणनदीचे कांठीं खवासपुर येथे मुक्कामास आली. ह्या ठिकाणीं बादशहानें आपल्या फौजेची पुनः एकवार चांगली व्यवस्था केली. त्यानें उत्तरहिंदुस्थानांतून मुबलक पैसा आणिला. बऱ्हाणपुर विजापुर, हैदराबाद, अहमदाबाद येथील सुभ्यांस पत्रें पाठवून त्यानें नवीन फौज तयार करविली.

पावसाळा संपल्यावर, झुल्फिकारखान, तर्बियतखान, व बेदरबख्त यांनीं ५० हजार पायदळ व ३० हजार स्वार घेऊन पन्हाळ्याच्या किल्ल्यास वेढा घातला. हा वेढा दोन महिने चालला. ह्या कामावर देखरेख ठेवण्याकरितां स्वतः बादशहा मिरजेस आला. ह्या वेळीं वेढा उठविण्याची धनाजीनें शिकस्त केली; बादशाही छावणीच्या पंचक्रोशींतला मुलूख व छावणींत येणारें धान्य लुटलें. त्या वेळीं झुल्फिकारखान व दलपत बुंदेले ह्यांनीं धनाजीस मागें हटविलें. पुढें बादशहा स्वतः आणखी फौज घेऊन मदतीस आला, तेव्हां आंतील लोक जेरीस येऊन, त्यांनीं पन्हाळा