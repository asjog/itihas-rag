एक विशिष्ट स्वरूप प्राप्त झालें होतें. प्रथमतः दोन वर्षे संभाजीबरोबर राहून अकबराची बरीच खात्री झाली होती, कीं संभाजीच्या अंगीं आपणास मदत करण्याचें सामर्थ्य नाहीं. पोर्तुगीझ लोकांशीं संभाजी लढत असतां अकबर इराणास जाण्याचा बेत करून, संभाजीस सोडून वेंगुर्ल्यास गेला. शहाजादा मुअज्जम याचे हातीं सांपडण्याची त्यास भीति होती. मुअज्जम यास त्रस्त करण्यांत अकबराचा उपयोग संभाजीस पुष्कळ झाला. भडोच मोहीम करण्यांत तर अकबरास मदत करण्याचाच संभाजीचा हेतु होता. त्या स्वारींत त्यांनीं प्रांतोप्रांतीं अकबराच्या नांवानें वसूल घेतला. विजापूर पडल्याची बातमी अकबरास पोंचली, तेव्हां तो अगदींच हताश झाला. आतां आपणास संभाजी तारूं शकत नाहीं, असें त्यास खचित वाटलें. बापाकडे जाऊन क्षमा मागणें त्यास नको होतें, व बापानें दिलेल्या वचनांत तथ्य नाहीं, हेंही तो जाणून होता. तेव्हां इराणास निघून जाण्याचा त्यानें पुनरपि निश्चय केला. संभाजीनेंही त्यास आपली संमति दिली. राजापुरास जाऊन त्यांनीं बेंडाल नामक एका इंग्रज व्यापाऱ्याचें जहाज भाड्यानें केलें; व पावसाळा संपून हवा साफ होतांच, थोडे लोक बरोबर घेऊन, अकबर नोव्हेंबर महिन्यांत मस्कत येथें येऊन उतरला. तेथून दुसरें जहाज घेऊन तो बुशायर येथें व बुशायरहून इराणची राजधानी इस्पहान येथें गेला. तेथें गेल्यावर इराणच्या राजानें त्याची चांगली बरदास्त ठेविली.

अकबराचे जाण्यानें संभाजीविषयीं बादशहाची काळजी बरीच कमी झाली. गोवळकोंड्याशीं तह झालेला असल्यामुळें प्रथमतः संभाजीस जिंकावें, अशी सल्ला मुअजमनें बादशहास दिली. कामबक्ष व त्याची आई उदेपुरी यांचा मनोदय गोवळकोंड्याचें राज्य प्रथम जिंकावें असा होता. अजीमनें बापास असें कळविलें, कीं अगोदर संभाजीस जिंकणेंच योग्य, परंतु त्या कामीं मुअजमची योजना न करितां बादशहानें स्वतः जावें. ह्या भानगडींत बापाची व मुलांची पुष्कळ भांडाभांडी झाली. आपल्या उद्देशाची दाद कोणास लागूं नये व मुलांच्या उद्देशांची परीक्षा करावी, म्हणून आपण एकदम दिल्लीस परत जाणार, असा पुकारा बादशहानें केला, आणि आंतून गोवळकोंडा, दक्षिणप्रांत व संभाजी ह्या सर्वांस जिंकण्याची तयारी चालविली.