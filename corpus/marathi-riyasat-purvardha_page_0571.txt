पुढारीपणांत विलक्षण जोखीम व जबाबदारी भरलेली आहे, व ती जबाबदारी मोठ्या शहाणपणाने तडीस नेली पाहिजे, असे अप्रत्यक्ष रीतीनें संभाजीस वाटून, त्यानें सन्मार्गास लागावें, अशी ही धूर्त योजना होती. ह्याला अनुसरूनच पंतानें एके दिवशीं दरबारांत सर्व मंडळी बसली असतां, ‘पुढील विचार काय ?’ म्हणून संभाजीस प्रश्न केला. ‘राज्याची दिवसेंदिवस वृद्धि व्हावी तें कमीच होत चाललें ह्याचें कारण काय ? लोक बेदील; कित्येक ब्राह्मण वगैरे सरदार लोक अन्यायी होते, तरी त्यांस बेड्या घालून किल्ल्यावर नेऊन ठेवावें, ते शिरच्छेद करून कर्ते मारिले. असो. पुढें प्रबळ शत्रु औरंगजेब येऊन भिडला याचा विचार काय केला आहे ? महाराज कैलासवासी झाले नाहींत तोच हा प्रकार. महाराज कांहीं घेऊन गेले नाहींत.’ हें बोलणें संभाजीस रुचलें नाहीं. त्यानें कशी तरी वेळ मारून नेली, आणि पुढें पुढें कलुशाचें प्राबल्य वाढून संभाजी पंताकडे दुर्लक्ष करूं लागला. असें पाहून व आतां येथें राहण्यांत आपली शोभा नाहीं, असा विचार मनांत येऊन, निदान चंदी प्रांताचा तरी बंदोबस्त राहवा म्हणून, एके दिवशीं निरोप घेऊन, रघुनाथपंत चंदीस निघून गेला. तिकडे तो लवकरच मरण पावला. त्रिमल व तिमाजी वगैरे कित्येक मुलगे रघुनाथपंतास होते. पुणें तालुक्यांतील बाणेरी गांव ह्या कुटुंबास शिवाजीपासून इनाम आहे. रघुनाथपंताचे पश्चात् चंदीचा कारभार हरजीराजे महाडीक, व निळो मोरेश्वर पिंगळे यांजला सोंपण्यांत आला; आणि त्याजबरोबर निळो बल्लाळ चिटणीस यासही संभाजीनें दिलें.

३. संभाजीची परिस्थिति, औरंगजेब व कलुशा.—संभाजीचा येथपर्यंतचा वेळ राज्यारोहण व तत्संबंधीं योजना करण्यांतच गेला. म्हणून त्याच्या खऱ्या कारकिर्दीस आतां या पुढें आरंभ व्हावयाचा. वास्तविक त्याची कारकीर्द एका मोठ्या गोष्टीने व्यापून गेली आहे, ती मोगलांबरोबरचें युद्ध ही होय. ह्या युद्धास तीस वर्षांचे युद्ध असें नांव मागेंच देण्यांत आलें आहे. तें सन १६७७ मध्यें शिवाजीचे कारकिर्दीत सुरु झालें; आणि शिवाजी व संभाजी यांचे मृत्यूंनीं तें बंद न पडतां तसेंच जोरांत चालून, औरंगजेबाचे मृत्यूनंतर शाहूच्या सुटकेनें सन १७०७त त्याचा शेवट झाला. शिवाजीचे हयातीत तें युद्ध निकरानें चालू शकलें नाहीं. कारण