मागून कुरुंदवाडकर रघुनाथराव किंवा मिरजकर बाळासाहेब कोल्हापुरकरांस शह देते
तर दोहोंच्या मध्यें त्यांचा चुराडाच उडाला असता. परंतु भाऊबंदकीमुळें या
मंडळींनीं भाऊंचें साह्य केलें नाहीं. फक्त सांगलीकर चिंतामणरावानें पावसाळ्यांतच
हिंमतीनें कृष्णा उतरून कोल्हापुरकरांच्या अळत्याच्या ठाण्यावर चाल केली, पण
त्याचा जमाव अगदीं लहान असल्यामुळें विशेष परिणाम झाला नाहीं. भाऊ व
राजाज्ञा यांचीं दळें बरेच दिवस लढाईचे सामन्यानें समोरासमोर होतीं, परंतु प्रथम
कुरापत कोणीच काढीना. सबब निपाणीस तोफा लावून भाऊचा जोर अजमावून
पाहवा असें कोल्हापुरकरांनीं योजिलें: आणि छत्रपतींची फौज निपाणीवर जात
असतांच वाटेंत ता. १७-९-१७९९ रोजीं पट्टणकुडीचा संग्राम घडून आला. त्या
प्रसंगाची सविस्तर हकीकत पटवर्धनाचा कारकून नारो हरि करंदीकर छत्रपतींचे
छावणींत असे, त्यानें प्रत्यक्ष पाहून लिहिलेली आहे ती अशी:—
‘ करवीरची फौज वेदगंगा व दूधगंगा ह्या नद्या उतरून हमीदवाड्यावर मुक्काम
आला. उभयतांस चार कोसांची तफावत राहिली. दरम्यान नदी नाहीं. भाऊंच्या
फौजेंत खर्चाचा गवगवा पडून शिलेदारांचा फितूर होता हें जाणून करवीरकरांनीं
दोन वेळां छाप्याचा उद्योग केला तो सिद्धीस गेला नाहीं. नंतर भाद्रपद वद्य तृतीया
शके १७२१ इंदुवारीं अस्तमानीं भोजन करून महाराज कचेरीचे डेऱ्यांत येऊन
बसले. रत्नाकरपंत वगैरे तमाम मंडळीस बोलावून उदईक मंगळवारीं चालून जावें
अशी मसलत ठरून ताकीद दिली. या संबंधाचा इशारा मीं भाऊंस लिहून पाठविला.
मंगळवारीं सूर्योदयास भोजन करून फौजेनिशीं निघाले. मीहि बरोबर निघालों. माझी
चिठी भाऊंस प्रहर दिवसास जाऊन पोंचली तोपर्यंत त्यांची तयारी नव्हती ! तोफ-
खान्याचे बैल चरावयास गेले होते, ते आणून गडबडीनें तयारी केली. करवीरची
फौज दोनप्रहरचे सुमारें निपाणीच्या पुढें पावकोस जाऊन उभे राहिले, भाऊंची
तयारी होऊन त्यांचे चिरंजीव रामचंद्र आप्पा व माधवराव दाजी दोन बाजूंनीं
करवीरकरांवर चालून गेले. पुढें एक ओढा होता त्यांत कांहीं गारदी व पायदळ
ठेवून तेथून तोफा चालविल्या, तेव्हां करवीरकरांनींही ओढ्यावर चालून घेतलें. त्यांत
करवीरकरांचा मोड होऊन शंभर माणूस जायां जखमी झालें. बाकीचे पळून गेले.
आप्पांच्या अंगावर रत्नाकरपंत व हैबतराव गायकवाड चालून आले. लढाईचें तोंड
लागलें. पाव घटका झटपट चांगली झाली. करवीरकरांचे धुळोजी पांढरे ठार होऊन
रायाजी जाधव घोड्याखालीं आले. तेव्हां फौजेंत गलबल होऊन निशाणाचा हत्ती मागें