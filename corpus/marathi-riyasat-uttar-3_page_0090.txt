यास सुतक आहे. समेटाची याद घेऊन बाळोबा, आबा व आंग्रे पुण्यास आले आहेत. सुतक संपल्यावर समजाविशीचा विचार होईल.’ असा प्रकार घडून भागीरथीबाईच्या मृत्यूनें एक मोठी अडचण नाहींशी झाली. नारायणराव बक्षी व यशवंतराव शिवाजी यांचा विचार समेटास अनुकूल नव्हता. परंतु बाळोबा व आबा चिटणीस यांच्या वजनानें तूर्त हा समेट घडून आला. ता. १२-७-१७९९ रोजीं याद ठरली ती अशी:—( १ ) अशेरचा किल्ला बायांस द्यावा. ( २ ) खर्चास दहा लक्षांचा सरंजाम तोडून द्यावा. ( ३ ) बायांची फौज दौलतरावानें आपल्या नोकरींत घ्यावी. ( ४ ) सर्जेरावास दौलतरावानें आपल्याजवळ ठेवून घेऊं नये. ( ५ ) बायांचें कर्ज तपास करून वारावें. ( ६ ) बायांच्या पक्षानें लढणारे नारायणराव बक्षी वगैरे सरदार यांस कोणताही उपसर्ग करूं नये. ( ७ ) करवीरकरांचें व परशुराम भाऊंचें ऐक्य करून द्यावें. अशीं सात कलमें कैक दिवसांच्या वाटाघाटीनें ठरून तीं अमलांत आणण्याची जामीनगिरी बाळोबा व आबा चिटणीस यांनीं पत्करिली, तेव्हां दोन्ही लष्करें पुण्याकडे आलीं. ‘ बाळोबा व आबा यांनीं शिंद्यांच्या घरचा कलह मोडला. बायांचें म्हणणें आम्हीं दौलतरावाची भेट न घेतां परभारें बऱ्हाणपुरास जाऊं. नारायणराव बक्षी व यशवंतराव शिवाजी वागळे यांस दौलतरावाचा भरंवसा पुरेना. शिंद्यांचा मानस बायांची भेट घ्यावी असा फार आहे. बाया म्हणतात भेटीचें प्रयोजन काय ?’ शेवटीं एकदांचा समेट घडून आला व सन १७९९ च्या गणेश चतुर्थीचा समारंभ पुण्यास थाटाचा झाला. तेवढ्यापुरती तरी गणेशानें सर्वांस सुबुद्धि दिली. बाळोबा, धोंडीबा, आबा व गोपाळराव चिटणीस, परशुरामभाऊ, बाबूराव आंग्रे, बाजीबा मोदी, बाणाजी शेटे वगैरे सर्व प्रमुख मंडळी वाड्यांत श्रीमंतांकडे व बायांच्या गणपति उत्सवास जाऊन नानाची भेट घेऊन गेले. बायांच्या समेटांतील कलमें अमलांत येण्यास थोडा अवधि लागला. तोपर्यंत त्या परभारें जांबगांवास जाऊन राहिल्या. दौलतरावाचें मुखावलोकन त्यांनीं केलें नाहीं.

प्रमुख मुत्सद्यांचा हा समेट केवळ क्षणभंगुर ठरला. दौलतरावानें बायांस अतिशय भीड घातली कीं, आपला आमचा तंटा तुटला आहे, त्याअर्थी आपण आतां आमचे जवळच राहावें आणि कारभार सुधारावा. आम्ही आपले हुकमाबाहेर वागणार नाहीं. हें वचन मान्य करून त्या पुण्याकडे येऊं लागल्या आणि त्यांचा एक सरदार बाळाजी कृष्ण मुलखांत लुटालूट करीत होता तो बायांच्या मुक्कामाजवळ येऊन उतरला. त्याच वेळीं शिंद्यांचीं कांहीं पलटणें पारनेराकडे जात होतीं तीं बाळाजी कृष्णाच्या शेजारीं येऊन उतरलीं. त्या पलटणांची व बाळाजीची पूर्वींची चुरस होती. दसऱ्याच्या दिवशीं पहाटे