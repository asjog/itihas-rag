दमाजी गायकवाड व इंग्रज इतक्यांचे हितसंबंध जुळसे होते. या सुरत प्रकरणांत बाळाजीनें इंग्रजांची मदत मागितली असून, त्यांच्या मदतीनें सुरतेंत आपला अंमल बसविण्याचा पेशव्याचा विचार होता. मुंबईच्या गव्हर्नरानें मदत देण्याचें कबूलही केलें होतें, परंतु स १७५० पासून घरगुती व निजामाकडील प्रकरणांत पेशव्याचा काळ निघून गेल्यामुळें, त्यास हें सुरतेचें कारस्थान पुरें करण्यास सवड झाली नाहीं. शिवाय जंजिऱ्याचे सीदीचा पाडाव करण्याचाही पेशव्याचा उद्देश असून सीदी मसूद सुरतेस राहून जंजिऱ्यास हरप्रकारची मदत पाठवी. ती बंद करण्यास इंग्रजांचा उपयोग पेशव्यांस चांगला झाला असता, पण इंग्रजांचें व सीदीचें सख्य होतें. मराठी राज्यांत गोहत्या अजीबाद बंद असल्यामुळें, इंग्रजांस मुंबईस गोमांस मिळण्यास पंचाईत पडे. ही त्यांची गरज हा सीदी जंजिऱ्यांतून भागवीत असे; म्हणून सीदीचे विरुद्ध पेशव्यास मदत करण्यास इंग्रज तयार नसत. अशा स्थितीत मुंबईकर इंग्रज पेशव्यांस मदत करण्यास तत्पर असूनही चार पांच वर्षे पावेतों असा योग घडून आला नाहीं. उभयतांनी शस्त्र उचलण्याचा योग असा तुळाजी आंगरे त्यांस उपलब्ध झाला.
    रामाजी महादेव बिवलकर हा महा दीर्घसूत्री गृहस्थ पेशव्यांचा कोंकणांतील सरसुभेदार असून, नानासाहेबाच्या अत्यंत विश्वासांतला होता. वीस चाळीस वर्षांपर्यंत कोंकणच्या कारभाराचीं एकूण एक सूत्रें व छिद्रें त्यास अवगत झालेलीं होतीं. अलिबागेस पुढें आंगऱ्यांचे दिवाण म्हणून जे बिवलकर झाले, त्यांचा व रामाजी महादेवाचा कांहीं संबंध नाहीं. साष्टी, वसई, ठाणें व कुलाबा हे प्रांत रामाजीच्या हद्दींतले असून त्याचें वास्तव्य कल्याणास होतें. अद्यापि या घराण्याचा वाडा व वंशज कल्याणास आहेत. ठाणें येथील कौपिनेश्वराचें देवालय रामजीनें बांधिलें. हल्लींचें ठाण्याचें जज्जकोर्ट हाही रामाजीचाच वाडा होता. तुळाजीच्या विरुद्ध