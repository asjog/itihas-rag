वागावें लागे. यामुळे त्यांचे पराक्रम थोडे विफल झाले. शाहूच्या हयातींत ही पद्धति बदलतां आली नाहीं, त्याच्या मृत्यूनंतर ती बदलली. नानासाहेब व सदाशिवराव यांच्या पुढील कारभाराचें तर तें मुख्य बीज असून, त्याचाच परिणाम पानपतचा संग्राम होय.

शाहूच्या कारभारांत दुसरा एक मुद्दा जाचक होता. ‘ जुनें मोडूं नये, नवें करूं नये,’ ( भा. व. पत्रें यादी ले. ६७-६९ ) हें शाहूचें तत्त्व धार्मिक बाबतींत प्रधान होतें, तसेंच बहुधा राजकीय बाबतींतही होतें. उद्योगानें व पराक्रमानें नवीन रचना करितां येते, अशी नवीन सुधारणा केली पाहिजे, तसें करणें आपलें कर्तव्य आहे, अशी ज्याची भावना नाहीं त्याचे हातून राज्याचा उद्योग होणें शक्य नसतें. याच तत्त्वावर शिवाजीचें व मोरे, घोरपडे वगैरे सरदारांचें वांकडें आलें. ‘जुनें मोडूं नये, नवें करूं नये’ असें जर शिवाजीस वाटतें तर त्याच्या हातून स्वराज्याचा प्रचंड उद्योग झाला नसता. शाहूनें स्वतः तर हें तत्त्व शक्य तितकें पाळलेंच, परंतु मरणसमयीं पूर्वीचीं वतनें व प्रघात आहेत तसेच चालविण्याची सक्त परंतु अशक्य ताकीद त्यानें पेशव्यांस दिली. वाढत्या राज्यकारभारास असें बंधन सहन होणें शक्य नाहीं. या बंधनानें पेशव्यांचे हात निष्कारण आखडले गेले. बाळाजी विश्वनाथ, बाजीराव, रघूजी भोसले वगैरे सरदार नवीन उद्योग करूं लागत, तेव्हां शाहूच्या पोटांत धस्स होई. कालमानानुसार राज्ययंत्र बदललें पाहिजे; जहागीरदार मोडावे, स्वतःची फौज ठेवावी, वसुलाची व्यवस्था करड्या नजरेनें अमलांत आणून द्रव्यबल वाढवावें, राष्ट्रोद्योगास विघात करणारांस कडक शासन करावें, अशी जी राज्यकारभारांत योजना पाहिजे आणि त्याबद्दल प्रसंगानुसार शाहूचे कारभारी सूचना करीत, तिच्या संबंधानें शाहू बहुधा चालढकल करी. कोणासही दुखवावयाचें म्हणजे त्याच्या जिवावर येई. निरनिराळे लोक निरनिराळे मतलब त्यांजपुढें मांडीत, त्यांजमुळें गोंधळून जाऊन त्याच्या मनाचा निश्चय होत नसे; आणि जें चाललें आहे तें बरें आहे, अशा थरावर शेवटी राज्यकारभार