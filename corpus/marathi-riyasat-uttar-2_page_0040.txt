पत्र पाठविलें कीं, तुम्ही व बापू होळकर एक होऊन मल्हाररावास घेरा घालून
धरून आणावें. यासंबंधानें वर्षे सहामहिने सारख्या वाटाघाटी चालू होत्या. पुढें
इंदुराहून निघून जाण्याच्या तयारींत मल्हारराव असतां, दुदर्नैक यानें जल्दी करून
त्यास धरून घेतलें. उभयतांत त्या वेळीं मारामारी होऊन कांहीं माणसें मेलीं.
दुदर्नैकानें त्यास आपल्या म्यान्यांत घालून कुलूप जोडून गोटांत नेलें; व
पुढील आज्ञा बाईस विचारली. तिनें कुशलगडच्या किल्ल्यांत बंदोबस्तानें ठेवून
देण्याविषयीं कळविलें. त्यानें 18 मे 1794 रोजीं मल्हाररावास कुशलगडांत
दाखल करून किल्लेदाराचें पत्र बाईस पाठविलें. ‘बापू होळकर वगैरे पुष्कळांवर
मल्हाररावाचा क्रोध भारी. त्याची बायको गौतमाबाई आक्रोश करते. अन्न खात
नाहीं. तुकोजीबाबा पुत्रमोहेंकरून श्रमी आहेत. उभयतां स्त्रीपुरुष उपास करि-
तात. पुत्राचा अन्याय दिसत नाहीं. दौलतींत मनुष्य कोणी नाहीं, दहशत
कोणाची कोणास नाहीं. ’ पुढें तीन महिन्यांतच मल्हाररावांची समजूत घालून
त्यास मोकळा केला. कारण तुकोजीनें कळविलें, ‘ मला अन्न गोड लागत नाहीं.
मल्हाररावास आणून भेटवा, नाहीं तर मला त्याजवळ पोंचवा. दोघांस एक जागीं
ठेवा. मजला सरदारी नको. सरदारीची फारकती देतों. मल्हाररावास न सोड-
ल्यास मी वांचत नाहीं. मी आपला गळा कापून घेईन. ’ त्यावरून अहल्याबाईनें
माणसें पाठवून 14-8-1794 रोजीं पालखींत घालून मल्हाररावास कुशलगडा-
हून आणिलें. त्यानें सांगून पाठविलें, ‘बाईचे भेटीस येतों.’ परंतु बाईनें कळविलें,
इकडे येण्याचें प्रयोजन नाहीं, परभारें तीर्थरूपांकडे जावें.’ त्याप्रमाणें मल्हारराव
रेवा उतरून तुकोजीजवळ गेला. पुढें वर्षअखेर उभयतां पुण्यास पोंचले. महेश्वर-
दरबारच्या बातमीपत्रांतील अशा तपशीलवार हकीकती वाचण्यालायक आहेत.
मल्हाररावाचा सावत्र भाऊ यशवंतराव म्हणजे त्याचीच सुधारलेली आवृत्ति. धाडस,
शौर्य, पराक्रमाची हांव हे त्याचे गुण अत्यंत बहुमोल; पण त्यांचा उपयोग राष्ट्राच्या
कार्यांत करून घेणारा धनी कोणी नव्हता. अशाच बेफाम माणसांचा उपयोग
शिवाजी, बाजीराव, महादजी वगैरेंनीं करून घेतला. परंतु शिस्तीच्या सांच्यांत
अशा माणसांस घालणें शक्य झालें नाहीं, म्हणून त्यांच्या कर्तृत्वाचा उपयोग
राज्यनाशांत झाला. ‘दौलत म्हणजे माणसें’ असें एक लेखक लिहितो,तें सत्य होय.
( खरे ३३५७,-५९,-६१,-६५,-६७,-७२; म. द. बा. २-२५८-२६६ ).