निदर्शक आहेत. यावरून नाना मराठी राजकारणांत पुष्कळ दिवस अनुभवलेला मनुष्य असूनही त्यास सखाराम बापूच्या अष्टपैलू व दमखाऊ राजकारणाची सर येत नाहीं. नानाच्या लष्करी सामर्थ्याच्या लंगडेपणामध्यें अधिकार लालसेच्या कारस्थानांची भर पडून त्याच्या अंगच्या मुत्सद्दीपणास उणेपणा आलेला आहे. हाच अभिप्राय एका समकालीन लेखकानें मार्मिक रीतीनें प्रगट केला आहे. ‘ पेशवाईची अखेर ’ या नांवाची बखर लिहिणार म्हणतो:—

‘ नाना फडणिसांनीं मुखत्यारीनें काम चालविलें. त्यांची काम करण्याची मेहेनत, अक्कल व स्मरण, व लिहिणें व बंदोबस्त, व अप्रमाण बोलण्याविषयीं मनांत भय हे गुण चांगले होते. मनोधारण रक्षणें व धैर्य कमी. त्यांस साह्य हरिबल्लाळ फडके होते म्हणून नानांचे तेजांत न्यूनता दिसली नाहीं. दुसऱ्याचें मनोधारण ठेवून आपला मतलब साधणें हा गुण हरिपंतांचा. महादजी सिंदे देशीं आल्यावर त्यांचें नानाशीं वैमनस्य आलें, तेव्हां हरिपंतानें उभयतांचे सख्य करून दिलें. नानांनीं खड्याची मसलत केली, त्यांत गुजरात वगैरे फौजांकडून कमती होऊन सिंद्यांचे फौजेची फत्ते जाली, यामुळे नानाचा दाब कमी पडला. ’ राज्यचालकांना स्वतःच्या भजनीं लागलेले अनुयायी अवश्य पाहिजेत, तसे साहाय्यक नानाला पैदा झाले नाहींत. उत्तरोत्तर तो अगदींच एकटा पडला. नानासाहेब, माधवराव वगैरेनीं जिवास जीव देणारीं माणसें तयार केलीं, तशीं माणसें नानानें तयार केलीं नाहींत. तो स्वभावाचा एकलकोंडा असल्यामुळें बाहेर समाजांत समरस होऊन मनुष्यस्वभाव ओळखण्याचें कठीण कसब त्यास उत्पन्न झालें नाहीं. मात्र तो वचनाचा दृढ व बोलल्याप्रमाणें वागणारा अत्यंत व्यवस्थित होता, असे त्याजबद्दलचे उल्लेख शत्रुमित्रांचे भरपूर आढळतात. त्रिंबक महिपत पुरंदरे लिहितो, ‘नानाचें वचन पक्कें घ्यावें. ते वचनास बहुत प्रामाणिक, अभिमान धरावा तो शेवटास न्यावा, असें आहे.’ तथापि या संबंधानें सुद्धां कित्येक प्रसंगीं नानाची हेटाळणी केलेली पाहवयास सांपडते. परशुरामभाऊस पुण्याहून पत्र गेलें, त्यांत खालील मजकूर आहे.

‘ मुख्य गोष्ट श्री० नानाचें बोलणें कोणते समयीं कसें होईल याचा भरंवसा धरावयाचा नाहीं. सारा दिवस बोलत असतां दस्तऐवज बोलण्यांत सांपडावयाचा नाहीं, या चाली बोलावयाच्या आहेत काम लागलें असतां साखरेपेक्षां गोड बोलावयास उशीर नाहीं. काम झाल्यानंतर त्या गांवचे देखील नव्हत. असा येथील विचार आहे. ’ हा अभिप्राय अर्थात् अधिकृत पुरुषाचा नाहीं. महाडास राहून नानानें