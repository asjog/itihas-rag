अशा प्रकारची योजना मनांत ठरवून आणि ती वरिष्ठांस लिहून कळवून, कॉर्न-
वॉलिसनें सिंध्यास पत्र लिहिलें कीं, ‘रेसिडेंटास तुम्ही मोकळा करा म्हणजे गोहद व
ग्वाल्हेर हीं तुमचीं ठिकाणें तुम्हांस परत देण्याचा हुकूम से० लेक यास मी पाठवीत
आहें.’ हें पत्र पोंचण्यापूर्वीच सिंध्यानें सर्जेरावास कारभारांतून काढून त्याचे
जागीं अंबुजी इंगळ्यास नेमिलें होतें. त्यामुळे सर्जेराव रुष्ट होऊन होळकराकडे
गेला. होळकराचे भानगडींत पडल्यापासून आपला बिलकूल फायदा नाहीं
असें सिंध्यास आढळून आलें. इकडे होळकरानेंही पाहिलें कीं सर्जेरावाच्या नादास
लागण्यांत लभ्यांश कांहीं नाहीं, उलट नुकसान मात्र आहे. म्हणून त्या भुकेबंगालास
त्यानें आपल्याजवळ आश्रय दिला नाहीं, त्यावरून तो लवकरच निघून दक्षिणेंत
गेला. त्याबरोबर बरेचसे रुष्ट गृहस्थ पूर्ववत् कामें करण्यास उत्सुक झाले. मुनशी
कवलनयन सिंध्याची नोकरी सोडून दिल्लीस जाऊन राहिला होता हें पूर्वी सांगितलेंच
आहे. तो इंग्रजांचा चहाता होता हें जाणून त्यास लेकनें आपल्याजवळ बोलाविले:
आणि त्यास सिंध्याचें मन वळवून समेट करण्यास सांगितलें. पूर्वीचा ताठा सोडून
इंग्रज नरमाईनें बोलूं लागले हें पाहून सिंध्यानेंही समेटास तात्काळ मान्यता दिली.
त्यानें रेसिडेंट जेंकिन्स याची अटक दूर करून त्यास लेककडे पोंचविलें. लेक
मूळचा वेस्लीच्या तालमेंतला; त्यास कॉर्नवालिसची ही नरमाई बिलकूल पसंत पडली
नाहीं. त्यानें चाललेली पद्धत न सोडतां सिंध्याची समजूत घालून कॉर्नवालिसचा उद्देश
पार पाडण्याचा नवीनच मार्ग स्वतःचे जबाबदारीवर सुरू केला. चंबळच्या उत्तरेकडील
प्रदेश सिंध्यास परत न देतां तो इंग्रजांचे ताब्यांत ठेवणेंच इष्ट आहे अशी त्यानें कॉर्न-
वालिसची समजूत घातली. गोहदचा राणा सर्वथा दुर्वृत्त व दुर्बल आहे असें पाहून त्याच्या
संबंधानें कॉर्नवालिसनें सुचविलेली व्यवस्था लेकनें मान्य केली. पण अशा रीतीनें
एक एका प्रकरणाचा निकाल पत्रव्यवहारानें सिद्धीस जाण्यापूर्वीच कॉर्नवालिसची
अखेर मजल येऊन पोंचली. कलकत्त्याहून गलबतांत बसून भागीरथींतून वर येत
असतां गाजीपुरनजीक ता. २९-९-१८०५ रोजीं तो आसन्नमरण झाला, तेव्हां
त्यास गलबतांतून शहरांत आणून बंगल्यांत ठेविलें, तेथें ता. ५-१०-१८०५ रोजीं
त्याचा अंत झाला. सरजॉर्ज बार्लो कौन्सिलचा श्रेयान सभासद होता, त्यानें लगेच
तात्पुरता अधिकार धारण केला. बार्लोचें धोरण मूळपासूनच कॉर्नवालिसच्या सारखें
असल्यामुळे चाललेल्या व्यवस्थेंत खळ पडला नाहीं. त्यानें यमुना नदी इंग्रजांची व
एतद्देशीय संस्थानिकांची हद्द ठरविली. या संबंधाचा पत्रव्यवहार व विवेचनें फारच