कीर्तनें, पुराणे वगैरे मार्गांनीं त्यांनीं मराठी भाषेच्या द्वारें लोकांस सज्ञान केलें. वैयाकरणी, नैयायिक वगैरे पंडितांनीं विद्येचें व पांडित्याचें गूढ माजविलें होतें, त्याचा यामुळे प्रतिकार झाला. युरोपांतही त्या वेळेस स्कॉलॅस्टिक विद्येचें पंडितांनीं प्रचंड अवडंबर माजविलें होतें, तें जसें पंधराव्या शतकांत उघडकीस आलें, त्याचप्रमाणें थोडा बहुत प्रकार इकडेही घडला. सारांश, बायकापुरुष एकसारखे, सर्व जाति एकमताच्या, सर्व लोक एक दिलानें काम करण्यास तत्पर, अशी तयारी झाल्यावर स्वराज्यस्थापना सुलभ झाली. अशी तयारी असल्यामुळेंच शिवाजीच्या अंगीं राज्य स्थापण्याची शक्ति आली. एकच मनुष्य एखादें काम करण्यास हुशार असला, तरी त्याचे संविभागी होण्यास इतर मंडळी तयार नसतील तर, आणि इतर सर्व साधनांची तयारी झाली नसेल तर, त्या एकट्या पुरुषाचे हातून कोणतेंही महत्कृत्य व्हावयाचें नाहीं. उलटपक्षीं, सर्व सिद्धता असल्यावर तिचा योग्य उपयोग करण्यास शक्तिमान असा पुरुष निपजण्यास विलंब लागत नाहीं. महाराष्ट्रीयांच्या उदयाचे वेळेस शिवाजी जन्मासच आला नसता तर तत्समान दुसरा कोणी पुरुष तें काम तडीस नेण्यास पुढें आला असता, असें कित्येकांचें म्हणणें आहे. यामुळे शिवाजीच्या अंगीं लोकोत्तर गुण नव्हते असें नाहीं, पण इतर गोष्टींच्या सा ह्यामुळे त्या गुणांचें चीज झालें. लोकोत्तर गुण अंगीं असल्याशिवाय राष्ट्राचा पुढाकार स्वीकारण्याची पात्रता अंगीं यावयाची नाहीं, हें उघड आहे.

रामदास स्वामीनीं ‘ मराठा तेवढा मेळवावा, महाराष्ट्र-धर्म वाढवावा, ’ असा उपदेश केल्याचें प्रसिद्ध आहे. या उपदेशावरून रामदासाची योग्यता कळणार आहे. रामदासाच्या उपदेशांतील महाराष्ट्रधर्म म्हणजे प्राक्कालीन साधुसंतांनीं दाखविलेला प्रकार तर खराच; परंतु त्याहून कांहीं ज्यास्त अर्थाचा समावेश त्यांत होत होता. नाहीं तर ‘ महाराष्ट्र ’ हा शब्द योजण्याचें प्रयोजन नव्हतें. त्या शब्दांत पुष्कळ अर्थ भरलेला आहे. महाराष्ट्र देशाची रचना, त्यांतील लोकांच्या अंगचें पाणी, व प्रयत्न केला असतां बाहेर येणारें त्यांचें सामर्थ्य, इत्यादि गोष्टींचा रामदासाच्या मनांतील अर्थ त्या शब्दांत व्यक्त होतो. पूर्वीच्या साधूंच्या उपदेशाची दिशा केवळ वैराग्याची होती. स्वदेशाचे व स्वराष्ट्राचे संबंधानें लोकांचें कर्तव्य म्हणून कांहीं आहे, व तें त्यांस समजावून दिलें पाहिजे, ह्या