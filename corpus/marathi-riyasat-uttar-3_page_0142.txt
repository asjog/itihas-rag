पूर्वीच्याहून नानाचे वेळेस पुष्कळच जास्त वाढला. सर्व वकिलांची यादी व कामगिरी
यांचा वृत्तान्त इतिहासांत स्वतंत्रच नमूद होण्यासारखा आहे. मुंबईच्या इंग्रजांकडून
कैक युरोपीय व्यापारी चिजा नाना आपल्या वकिलांमार्फत पुण्यास मागवी. हे वकील
रणछोड कृष्ण संजगिरी (मृ. १७८७) व त्याचा मुलगा रघुनाथ रणछोड आपलीं
कामें दक्षतेनें करीत. या वकिलांकरितां नानानें सांकेतिक भाषा ठरविलेली होती,
तिचा संबोध इतिहास संग्रहांत दिलेला आहे. नानानें मुंबईहून आरसे लहान मोठे,
तोफा, बंदुका, घड्याळे, सुऱ्या, कातऱ्या वगैरे चिजा मागविलेल्या दिसतात. 'बागे-
करितां झाडे कापण्याची थोरली कातर अडीच रुपयांस खरीद करून पाठविली आहे,'
असें रघुनाथ रणछोड लिहितो. या वेळीं गोव्यास पोर्तुगीझांकडे धुभे नारायण विठ्ठल
हा नानाचा वकील होता. पण पोर्तुगीजांचें राष्ट्रीय वजन पूर्वीच संपलें होतें.
नानाफडणिसास सर्वत्र भीतीचा संचार वाटत असे. दगा होऊं नये म्हणून तो
अत्यंत सावधगिरीनें वागे. त्यासाठीं पुढे पुढें त्यानें आरबांची पलटण तयार केली.
पूर्वीच्या पेशव्यांस किंवा कारभाऱ्यांस स्वकीयांची भीति अशी कधीं वाटली नाहीं. ते
निःशंकपणे पाहिजे तेथे जात व पाहिजे त्यास भेटत. नारायणरावाचे प्रकरणानंतर हा.
प्रकार बदलला. राज्यकर्त्यास आपल्या लोकांची भीति वाटं लागली म्हणजे विनाशकाल
जवळ आला म्हणून समजावें, असें एक राजनीतींतलें सूत्र आहे तें येथे लागू पडतें.
ज्या मराठ्यांनी परावलंबन फेकून देऊन शंभर वर्षे पावेतों इतरांस आपला हात
देण्याची धमक बांधिली, त्यांचेंच पुढें दुसऱ्यांच्या साह्याशिवाय चालत नाहीं असा
प्रकार उत्तरोत्तर प्राप्त झाला. नानाच्या कारभारांत तर पुणे दरबार सदैव दुसऱ्यांवर
अवलंबून राहूं लागलें. नागपुरकर भोसले अंतर्बाह्य शत्रूनों ग्रासले होते. होळकर तर
उघडच दुर्बल, गायकवाडांची तीच कथा. अशी स्थिति बहुतेक मराठे सरदारांची
झाली. अर्थात् या पृथक घटकांना मध्यवर्ती सत्तेचा पाठिंबा नाहींसा झाल्यामुळे,
केवळ स्वसंरक्षणार्थ बाह्य मदतगारांचा अवलंब करणें त्यांस अपरिहार्य झालें. हा प्रकार
ओळखून कांहीं तरी नवीन योजना अगर जूट नानानें बनविली पाहिजे होती.
या मुख्य मुद्याकडे लक्ष देण्याऐवजी पुढचे मुत्सद्दी एकमेकांचा पाडाव करण्यांतच दंग
झाले मोठ्या सरदारांची जर ही स्थिति तर कोल्हापुरकर छत्रपति, तंजावरकर, व
कांहीं अंशी सातारकर वगैरे झाडून सारे इंग्रजांच्या आश्रयार्थ धडपडूं लागले, यांत
त्यांचा किती दोष ? दगलबाजीनें अंगचोरपणानें वगैरे शक्य तितका निभाव प्रत्येकानें
केला आणि अगदींच जिवावर आलें तेव्हां हे मराठशाहीचे फुटकळ घटक इंग्रजांच्या
