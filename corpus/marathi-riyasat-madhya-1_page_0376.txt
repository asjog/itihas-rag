खालीचा निर्णय जाहला. सवाईजींकडील राजामल्ल आले. याचे भिडेनें दुप्पट जाहालें. महादेवभट दिल्लीहून आला. पातशाही फर्मान हत्ती व घोडे दोन जडाव घेऊन आले. वजिराचा मुनशी शिवनाथ आला आहे. पूर्वेकडे जावें ऐसा मुद्दा त्याचा आहे. कांही मदतखर्च कबूल केल्यास फाल्गुन मासीं जाणें होईल. येथून अहिरवाड्यांत जाणें होईल. वोडसें, दतिया वगैरे अवघे वकील जमा जाहले आहेत. ( खं. ६-१७. या पत्राचा ता. २५ सप्टेंबर १७३५ पाहिजे.)

मराठे ग्वाल्हेर घेऊन आग्र्यावर येणार असें पाहून बादशहानें महंमदखान बंगसास आग्र्याचे बंदोबस्तास पाठविलें. त्यानें जानेवारी २४ स. १७३६ रोजीं चंबळवर येऊन मराठ्यांचा रस्ता अडवून धरिलाः आणि कमरुद्दीनखानानें पुढें येऊन नरवराहून पिलाजीवर चाल केली ओर्छाचे पूर्वेस त्यांची गांठ पडली. एके दिवशीं एक चकमक झडून मराठे पळून गेले; आणि फिरून ते माळव्यांत येणार नाहींत असे वाटून, फेब्रुवारीनंतर वजीर परत दिल्लीस गेला.

इकडे खानडौरान पश्चिम बाजूनें मराठ्यांवर चालून आला. राजपुतान्यांत उतरून त्यानें व जयसिंगानें होळकरावर चाल केली. परंतु एक दोन प्रसंगीं मोगल फौजेस होळकरानें चांगलाच हात दाखविला. मराठ्यांचे या वेळचें धोरण विशेष निकराचें होतें. स. १७३५ च्या पावसाळ्यांत पुढील उद्योगाची वाटाघाट साताऱ्यास करून दसऱ्यानंतर बाजीराव उत्तरेंत गेला. माळव्यांत गेल्यावर त्यानें जगासिंगाच्या मार्फत चौथाईच्या सनदांची, व सरबुलंदखानानें गुजराथचा तह ठरविला तो मंजूर करून देण्याची, मागणी बादशहाकडे ठांसून केली. बाजीरावाचा हा जोर पाहून त्याच्या मागण्या कबूल कराव्या अशीच जयसिंग व खानडौरान यांनी बादशहास सल्ला दिली. परंतु वजीर वगैरे तुराणी पक्षाचा यास मोठा विरोध होता. ता. ५-३-१७३६ रोजीं जयसिंग व बाजीराव यांची गांठ जयपुराजवळ मनोहरपुर येथें पडून परस्परें सन्मान व आदरपुरःसर स्नेहाभिवृद्धि जाहली. नंतर खानडौरा यांचे बंधु मुजफरखान भेटीस येणार, आल्यानंतर काय तो विचार होईल, असें बाजीरावानें दक्षिणेंत भावास लिहून पाठविलें. वरील भेटीच्या प्रसंगीं बाजीरावाबरोबर त्याचा मुलगा जनार्दनपंत व शिंदे, होळकर, पवार इत्यादि सरदार होते. सनदांची ही वाटाघाट दिल्ली दरबारांत केंक महिने चालली. जयसिंगानें तर निक्षून