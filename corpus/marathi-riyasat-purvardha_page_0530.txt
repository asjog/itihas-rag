हात घालण्यासारखेंच होतें. गोब्राह्मणप्रतिपालक असें शिवाजीचें ब्रीद होतें. त्यावरून उत्पन्नें तोडून न देण्याविषयीं शिवाजीचा केवढा कटाक्ष होता हें दिसून येईल. शिवाजीच्या राज्यांत पूर्वीच्या जहागीरदारांनीं मजबूद वाडे, हुडे, कोट, किल्ले वगैरे बांधलेले होते, ते शिवाजीनें पाडून टाकिले. तसेंच पाटील, कुळकर्णी, देशपांडे वगैरे लोकांना नगदी नेमणुका बांधून दिल्या. शिवाजीच्या हाताखालीं इतके लोक तयार होऊन प्रसिद्धीस आले, परंतु त्यांपैकीं एकाचीही जहागीर वगैरे आज आपणांस पाहवयास सांपडत नाहीं, हें ध्यानांत ठेवण्याजोगें आहे.

हा जो प्रघात शिवाजीनें घातला, तो वास्तविक फार शहाणपणाचा होता. अपरिहार्य कारणांमुळे तो प्रघात राजारामाचे वेळेस मोडला गेला, तथापि पुनः राज्याची स्थिरस्थावर होतांच शिवाजीची पद्धति पुनः स्वीकारली पाहिजे होती. रा. राजवाडे या बाबतींत शिवाजीस दोष देऊन म्हणतात:-' अलीकडे सांपडलेल्या कागदपत्रांवरून महाराजांच्या कारकिर्दीतील पुष्कळ गोष्टी कळण्यास मार्ग झाला आहे. स्वराज्य-संस्थापनेच्या कामांत महाराजांनीं स्वीकारलेलीं कोणतीं धोरणें यशस्वी झालीं; व कोणतीं राज्यास अपायकारक झालीं, याचीहि या कागदपत्रांवरून चांगली समजूत पटते. धार्मिक, सामाजिक, राजकीय बाबतींत महाराजांनीं स्वीकारलेलीं कांहीं धोरणें यशस्वी झालीं आहेत; पण राज्यास बळकटी यावी या हेतूनें वतनदारांचीं वतनें बंद करण्याचें महाराजांचें धोरण मराठी राज्याला जाचक झालें. या वतनदारांपैकीं कुळकर्णी लोकांच्या वतनाला महाराजांनीं धक्का लावला नाहीं; पण पाटील-देशपांडेपणाचीं व अग्रहारांचीं वतनें महाराजांनीं खालसा केलीं. यादव, राष्ट्रकूट किंवा मोगल-कोणीही राजे असोत, त्यांचें अभीष्ट चिंतन करून राहवयाचें एवढेंच हे अग्रहार घेऊन उदरनिर्वाह करणाऱ्या ब्राह्मणांचें काम असे. स्वकीय असो वा परकीय असो, कोणाचेही अभीष्ट चिंतन करून पोट भरणाऱ्या ब्राह्मणांचे अग्रहार बंद करण्याची सल्ला महाराजांच्या मुत्सद्यांनीं त्यांस दिली. कऱ्हाडाजवळ असलेल्या सैदापूर गांवांतील अशाच एका ब्राह्मणाचा अग्रहार काढून घेतला, व पोट भरण्याची पंचाईत पडूं लागली तेव्हां वसंतगडच्या किल्लेदाराकडून वर्षाचे तांदूळ मागून घेऊन जावें, अशी महाराजांनीं त्यास सनद दिली, ती