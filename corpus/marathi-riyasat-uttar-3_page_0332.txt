त्यानें मॉन्सनला कळविली. तो परत गेल्यावर पांचवे दिवशीं त्यास बातमी कळली, कीं
होळकरानें आपल्यावरचा रोख सोडून सिंद्याच्या मंदसोरवर धाड घातली. तें ऐकतांच
मेरे लगेच परत फिरला आणि कांहीं एक अडथळा न येतां ८ जुलई रोजीं उज्जनीस
पोंचला. म्हणजे मॉन्सन मुकुंदराकडे परत फिरला, त्याच दिवशीं मेरे उज्जनीस होता.
मात्र होळकराच्या टेहळणीमुळे त्यांस एकमेकांची बातमी पोंचली नाहीं. मॉन्सन व
मेरे यांची भेट झाली असती तर बहुधा होळकराचा कारभार आरंभींच सर्व बंद
पडला असता. एखाद्या क्षुल्लक कारणावरून भयंकर परिणाम कसे होतात, याचें हें
एक स्मरणीय उदाहरण आहे.

मॉन्सनच्या पाठलागाचें वर्णन होळकर कैफियतींत दिलेलें व्यवस्थित व मार्मिक
आहे, तें असें:-'यशवंतराव होळकर सडी स्वारी ज्येष्ठ अखेर मंदसोराम आले. तेथें एक
महिना मुक्काम केला. इंग्रजांचीं पलटणें कोटेवाल्याची फौज व बापू सिंदे बरोबर घेऊन
मुकुंदऱ्याचे मार्गानें उतरून रामपुरा* व हिंगलगडाखालीं वगैरे जमा जमवून गरोटे-
नजीक आले. हें वर्तमान मंदसोर मुक्कामीं यशवंतरावास समजतांच तेथें लोकांची दीलभरी
करून ज्येष्ठ वद्य ३० च्या दिवशीं ( ७-७-१८०४ ) पलटणावर चाल केली. अंतरचे
घाटें चर्मण्वती उतरून सडाघांडा राऊत ऐशीं हजार हलवून अग्नीचा कल्लोळ
असा येऊन गरोटेहून दोन कोसांवर मुक्काम केला. लढाई फार मातबर झाली. फिरंगी
हरून मुकुंददऱ्याचे मार्गे निघाला. कोटेवाल्याचीं माणसें फार करून कामास येऊन
सरदार धरला. एक फिरंगी खासा ( Lucan ) मुक्त्यार हत्तीवर मारला. वरकड
तोफा डेरे जेथील तेथें टाकून सडे जीव घेऊन निघाले. कोटेवाल्यांनीं फिरंग्यांस नावा
देऊन नदीपार करून दिलें. तों मागाहून यशवंतरावाची सडी स्वारी कोठ्यास दाखल
झाली. फिरंग्यांस सामील झाल्यामुळें कोटेवाल्यांवर त्यांचा दांत. तो अन्याय तूर्त पदरीं
घालून कांहीं पैका घेऊन चर्मण्वती उतरले. तों बाजीराव बापूजी इंद्रगडीं होते. लाखे-
रीचे डोंगराचे माहितगार. त्यांनीं भिल्ल जमा करून जागजागीं नाकीं बांधून फौज
फार करून लुटली. टोप्या, अंगरखे व बंदुका गाड्यावर घालून आणिलें. पुढें
फिरंग्यांशीं गांठ बनास नदीवर श्रावण वद्य ४ स ( ता. २४-८-१८०४ ) घालून
तेथेंही झटपट बरीच केली. माणसें किती मारिलीं, किती नदींत उड्या टाकून गेले,
त्यांजवर घोडे पाण्यांत घालून मारिले. त्या लढाईंत सरशी फिरंग्यांचीच होती.

* उत्तरेकडचें टोक रामपुरा नव्हे. हें होळकराचें दुसरें ठिकाण भानपुऱ्याजवळ आहे.