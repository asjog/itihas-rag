याजकडे मुकासा होता तो दूर करून खंडेराव दाभाडे यांजकडे बेगमीस मुकासा दिला. ’ यानंतर ता. १९-६-१७२८ रोजीं प्रधानपंताची हुजूरची मुतालकी शाहूनें चिमाजीस दिली. त्या सालच्या पावसाळ्यानंतर चिमाजीनें उदाजी पवारासह गुजराथेंत जाऊन सरबुलंदखानाशीं तडजोड चालविली, पण त्यापासून फलप्राप्ति न होतां, त्यानें अहमदाबादच्या बाजूस खंडण्या गोळा करून, गोधरा, दाहोद, चांपानेर हीं स्थळें हस्तगत करून माळव्यांत प्रयाण केलें. या मोहिमेची तक्रार बहुधा सेनापतिमार्फत शाहूकडे जाऊन त्यानें बाजीराव, चिमाजी व उदाजी पवार या सर्वांस ता. २३-४-१७२९ रोजीं पुढील मनसुबा ठरविण्याकरितां साताऱ्यास बोलावलें. ‘ त्या प्रांतीं गुंतोन न राहणें. कुल फौजेनिशीं स्वामींच्या दर्शनास येणें.’ ’

इकडे बाजीरावाचें व निजामाचें हळूहळू वितुष्ट पडून स. १७२८ च्या आरंभीं निजामाला बाजीरावानें नरम आणिलें. स. १७२८ च्या पावसाळ्यानंतर गुजराथेंत व कर्नाटकांत मोहिमा करण्याचा विचार साताऱ्यास घाटत होता. (खं. १८.५२). निजामानें दक्षिणेंत स्वतंत्र पंथ काढिला ही गोष्ट बादशहासही पसंत नव्हतीच, आणि त्याचा पाडाव करण्यास जो उद्योग मराठे करीत होते त्यास बादशहाचेंही अनुमत होतें. परंतु पुढें दक्षिण, गुजराथ व माळवा या तीनही प्रांतांत चौथाईचा उद्योग बाजीरावानें झपाट्यानें चालविला, तेव्हां त्याचा बंदोबस्त करणें बादशहास जरूर पडलें; आणि सरबुलंदखानानेंही आपली शिकस्त केली. गुजराथेंत पेशव्यानें हात घातला याजबद्दल दाभाडे यास वैषम्य वाटून, त्यानें, निजामबाजीरावाचें युद्ध चालू असतांच, बहुधा निजामास मदत करण्याच्या बुद्धीनें माळव्यावर स्वारी करून मोठ्या धामधुमीनें तेथून खंडण्या वसूल केल्या. या आगळिकीबद्दल शाहूनें ३१ मे १७२८ शा. रो. २२४ वें जरबेचें पत्र दाभाड्यास लिहिलेलें आहे. ‘तुह्मास माळवे प्रांतीं धामधूम करून पैका घ्यावयास, मुलुख करावयास गरज काय ? या उप्पर तुह्मीं पैका घेतला आहे तो बाजीराव पंडित यांजकडे फिराऊन देणें; नाहीं तर तुमच्या महालीं मोबदला करतील. या उप्पर माळवे प्रांतीं उपसर्ग न देणें, फिरून बोभाट येऊं न देणें. ’ यावरून पेशवे व सेनापति यांचें वांकडें आलें ही गोष्ट स्पष्ट होते. पुढें सेनापति निजामाशीं कारस्थान करूं लागला