महादजीनें ता. २१-१-१७८८ रोजीं नानास लिहिलें, ‘चमेलपार पांच महिने दम खाऊन राहिलों. फौजेची प्रतीक्षा केली. या दिवसांत फौज येऊन पोहोंचती तर शत्रूंचीं पारपत्यें होऊन एकांत एक मिळों न पावते. पारचे मुलखांतील वसूल पदरीं पडता. दिवसगत लागल्यामुळें शत्रू सारे एकत्र होऊन बलवान् जाले आहेत. आमच्यानें मेहनत होईल तेथवर करीतच आहों. एक दोन जागां शत्रूवर निकड करून पाहिली, परंतु फौजेस सात आठ वर्षे होऊन माणूस जुनें जहाले, यामुळे मेहनत चांगली होऊन शत्रूवर जरब न बसली. सर्वांचें मानस चमेलपार जाऊन नवी फौज येऊं द्यावी. त्यावरून चमेल अलीकडे आलों. इत:पर फौज लवकर यावी.’ याच आशयाचें ता. ११-३-१७८८ चें आपाजीरामाचें पत्र नानास आहे. ‘ फौज लवकर रवाना होते अशीं पत्रें पांच सात आलीं आणि अद्यापि फौजेस ठिकाण नाहीं. बावा म्हणतात, फौज येत नाहीं ही गोष्ट प्रथमच आम्हांस समजती तर कळेल तैसाच विचार करून आपली ठाकुरकी राखून चमेल उतरून अलीकडे येतो. आतां सर्व प्रकारें अब्रूही गेली आणि सरकारनक्षही गेला. ’ बावांनीं जामगांवाहून देशची फौज आणविली ती परभारें मेवाड प्रांतीं पाठविली. हल्लीं हमदानीचा लेक इस्मईल बेग व गोसावी ऐसे एकत्र होऊन चमेल अलीकडे चालून यावें या विचारांत आहेत.*

**६. बादशाह जवानबख्तांचे उपद्व्याप, चकसान व यमुनाकांठच्या लढाया, मोगल्यांचा पाडाव ( २१. ४ व १८. ६ स. १७८८ ).** चंबळवर महादजी स्वस्थ बसला नव्हता. धारराव शिंदे व देवजी गौळी यांस पाठवून त्यानें मथुरावृंदावन हस्तगत करून पलीकडे अंतर्वेदींत उतरून त्यांजकडून रोहिल्यांस ठिकठिकाणीं तंबी दिली. इकडे दोघां रजपूत राजांनींही नेटानें उद्योग चालविला. पातशहास दिल्लीहून काढून ते रेवाडीपावेतों घेऊन आले; आणि तुकोजी व अलीबहाद्दर येत आहेत असें ऐकून, त्यांजकडे आपले वकील पुढें पाठवून त्यांस या रजपूत राजांनीं महादजींविरुद्ध फितविण्याचा उपक्रम केला.

महादजीस उखडून काढण्याची जरी रजपूत व मुसलमान यांची कितीही इच्छा असली, तरी नुसत्या इच्छेनें क्रिया घडत नसल्यामुळें, बारभाईच्या