दिलेला आहे. [ पे. द. पृ. ७२-२१ ] रा. खऱ्यांनीं नाना फडणिसाचे चरित्रांत ही याद छापली असून तींतील करार न पाळल्याबद्दल बाजीरावास सडकून दोष दिला आहे.

या लेखांतील प्रत्येक वाक्य मनन करण्याजोगें आहे. ज्या बाजीरावाच्या बापास नानानें पुण्यांतून हाकलून दिलें, ज्यास वयांत येईपर्यंत कैदेत ठेवून कठोरपणानें वागविलें, ज्यास सवाईमाधवरावानंतर पेशवाई पद मिळू नये अशी नानाची प्रचंड खटपट, त्याच बाजीरावापुढें पदर पसरून, त्याच्या पुण्याची व कृपेची नाना तारीफ करतो, यावरून नानाच्या अंगचा कोणता गुण दिसून येतो ? वरील यादीच्या मथळ्यांतील एकही शब्द खरा नाहीं. बरें इतकें सर्व कशाकरितां, तर पुढें व्हावयाच्या दत्तकास फडणिसी हक्क मिळावा म्हणून. त्या फडणिशीचा तरी कारभार करण्यास दत्तक पुत्र लायक असेल कीं नाहीं याची मात्र भ्रान्त. प्रत्यक्ष पेशवाई राहते कीं नाहीं हाच जेथें वानवा, तेथें फडणिशीची काय कथा ! नुसत्या काशीस राहण्यास सुद्धां इंग्रजांकडे बाजीरावाची शिफारस घेणें नानास जरूर वाटलें, इतका त्या वेळीं इंग्रजांचा जोर हिंदुस्थानांत झाला होता. नाना फडणिसाच्या हातचा वरील कागद आपणांस वाचण्यास मिळण्यापेक्षां, रावबाजींचें मुद्रावलोकन न करितां रामशास्त्र्याप्रमाणें त्यास स्पष्ट शब्दांनीं बजावून मग नाना कारभारांतून निवृत्त झाल्याचें किंबहुना बाजीरावाकडून छळ झाल्याचें वर्णन वाचण्यास मिळतें तर नानाची तपश्चर्या बहुमोल झाली असती. द्रव्यलोभ व अधिकार मोह शेवटच्या क्षणापर्यंत न सुटल्यामुळे नानाच्या कर्तव्यगारीस फारच कमीपणा आला. ता. ३१-१२-१७९६ रोजीं ज्या नानानें बाजीरावास राज्य कारभाराचीं सणसणीत कलमें लिहून दिलीं, त्याच नानाचा त्याच तारखेचा वरील विनंति अर्ज वाचून अत्यंत उद्वेग वाटतो. रामशास्त्र्याची योग्यता पदरांत पडत असतां, प्रत्यक्ष त्याच्या सहवासांत रुळलेला नाना त्या योग्यतेस सर्वथा मुकला. ‘ वचस्येकं मनस्येकं ’ याचा हा उत्कृष्ट मासला आहे. मोठमोठ्या शहाण्यांच्या अकला अशाच गुंग होतात. ‘ दत्तपुत्र घेण्याची आज्ञा आहे, त्याप्रमाणें घेण्यांत येईल, ’ असें वाक्य वरील अर्जांत आहे, त्यावरून नानानें पूर्वी दत्तक घेतलेला मुलगा मेला असावा. कारण ता. १-१२-१७९४ रोजीं दामोदर वल्लाळ भानू यास नानानें दत्तक घेऊन त्याचे नांवानें सवाईमाधवरावाकडून करून घेतलेली सनद छापली आहे, तींत खालील वाक्यें आहेत. ‘ तुम्हांस फडणिसांनीं आमचे रूबरू मांडीवर घेऊन घृत मधु शर्करा प्राशन करविलें. सरकारचे फडणिसीचा दरक तुमचा, दरकाचें काम वंशपरंपरा करून तुम्ही सुखरूप राहणें. पुढें दौलतीची वहिवाट करणा-