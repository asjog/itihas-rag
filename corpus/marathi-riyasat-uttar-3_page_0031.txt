नानांनीं धास्ती खाल्ली, आणि श्रीमंतांस विनंति केली, आपलें आश्वासन असावें.
तेव्हां श्रीमंत बोलले ‘ तुम्हांस जसें इमान प्रमाण दिलें, तसेंच जुन्नरांत असतां आम्हीं
सिंदे यांस दिलें आहे. ’ त्यावरून आतां सिंदे आपला सूड घेईल म्हणून नानानें
परचुरे व फडके यांस कारभार सांगून साताऱ्याकडे निघून जाण्याचा बेत ठरविला.

४ नानाचें साताऱ्यास प्रयाण, छत्रपतींशीं वाटाघाट.*—बाजीराव
पुण्यास आल्याबरोबर त्याचें व नाना भाऊंचें चांगलें रहस्य झाल्याचा भास कांहीं
दिवस झाला. इतक्यांत नानाचा फितूर उमगल्यामुळे सिंदे जांबगांवाहून बाजीरावाचे
भेटीस पुण्यास येऊं लागला, तेव्हां ते आल्यावरच आपण नगरप्रवेश करूं असें
बाजीरावानें ठरविलें. नानावर सिंद्याचा रोष झाल्यामुळे, मोरोबा दादा फडणीस
अटकेंत होता त्यास बाहेर काढून कारभार सांगावा असा विचार सिंद्यानें चालविला.
सिंदे फौज घेऊन पुण्यावर येतात या वार्तेनें शहरांत गडबड उडाली. होळकरासही
आजपावेतों कोणींच विचारलें नाहीं; परभारेंच सर्व उलाढाली केल्या, यामुळे तो
अत्यंत नाराज झाला, पण तितक्यांत त्यास पक्षवायु झाल्यामुळे त्याचें महत्त्व राहिलें
नाहीं. सिंदे जमावानिशीं येतात हें ऐकून नानास फारच भय प्राप्त झालें. ‘ आपणां-
विषयीं कोणी कांहीं समजावील तर ऐकूं नये, ’ असें नानांनीं श्रीमंतास विनविलें.
त्यावर श्रीमंत म्हणाले, ‘ तुम्हीं कारभार करावा, पण आम्हांस विचारल्या खेरीज
कांहीं करूं नये. कृत्रिम विचार दृष्टीस पडल्यास कार्यास येणार नाहीं. ’ अशा
प्रकारची भाषा होत आहे, तों गोविंदराव पिंगळे सिंद्याकडे गेलेले परत आले.
त्यांनीं कळविलें कीं बाळोबा तात्याच्या वल्गना बहुतच चालू आहेत. तें नानास
समजल्यावर चित्तास धीर न पुरे. श्रीमंतांनीं त्यांस कळविलें, तुम्ही सिंद्याचे धास्तीनें
दिलगीर होऊं नये. तथापि नानास धीर न पुरतां ते श्रीमंतांचा निरोप घेऊन
पुण्यास आले व मुहूर्तेंकरून डेरेदाखल झाले. साताऱ्यास जाण्याची योजणूक आहे.
हा प्रकार बाळोबास समजल्यावर त्यांनीं स्पष्ट कळविलें कीं, “ नाना घाबरे कां
जाहले ? त्यांचे अब्रूस खता नाहीं, वीस वर्षे त्यांनीं राज्य रक्षिले. आम्हांस येथील
कारभार कर्तव्य नाहीं. आमचे मुद्दे आहेत त्यांची मखलासी करून द्यावी, म्हणजे
आम्ही जातों. ते मुद्दे असे:—१ सिंदे यांचे लष्करांत फितूर केला ते गृहस्थ हातीं
द्यावे. २ मोरोबा दादांस सोडावें. ३ मोगलाची मसलत म्हणजे ‘ निजामावर स्वारी
करण्याची ’ आम्ही करितों, त्यास तुमची कबुली असावी. ४ खर्चाचे खंडणीपैकीं