निळोपंत पिंगळे व हरजी महाडीक यांस आगाऊ पत्रें जिंजीस पाठविलीं.
संताजी घोरपडे, धनाजी जाधव, खंडेराव दाभाडे, प्रल्हाद निराजी, खंडो
बल्लाल, आबाजी सोनदेव (खं. ८-४८), अशी मंडळी जंगम लिंगा-
ईत कापड विकणारे वाण्यांचा वेष घेऊन निघाले. सर्व असामी एका
जमावानें निघाले नाहींत, निरनिराळे पृथक् मार्गे गेले; कारण एकत्र
गेल्यानें शत्रूचे हातांत पडण्याची भीति विशेष होती. ह्याप्रमाणें प्रवास
करीत बेंगरूळ येथें पोंचले. राजारामास पकडण्याकरितां बादशहानें
विजापूरचा फौजदार कासमखान ह्याची रवानगी पाठोपाठ केली.
बेंगळूर येथें राजाराम महाराजांचे पायांवर पाणी घालतांना, तेथच्या
लोकांनीं पाहून म्हटलें, ‘हे कापडी दिसतात; परंतु दुसऱ्याकडून पाय
धुऊन घेतात, तर कोणी मातबर आहेत.’ ही वार्ता कर्णोपकर्णीं तेथील
मोगलांच्या ठाण्यांत कळली. इकडे त्या लोकांचे उद्गार ऐकून, मराठी मंडळी
चपापली. आतां येथें राहणें धोक्याचें आहे असें समजून, खंडो बल्लाळ यानें
सुचविलें, कीं जाधव, घोरपडे व दाभाडे यांनीं राजारामास घेऊन निघून
जावें; प्रल्हाद निराजी यानें इतर कांहीं मंडळीसह दुसरे मार्गानें जावें, आणि
स्वतः आपण आपल्या मंडळीसह येथेंच थोडा मुक्काम करून पाठीमागून येतों.
याप्रमाणें ठरून फौजेचें धरणें येईल, तें चुकविण्याकरितां वरील बेत एकदम
अमलांत आणिला. इतक्यांत चौकीवाले आले, त्यांनीं खंडोबा व त्याचे
मंडळीस पकडून नेलें. खंडोबानें सांगितलें, ‘आम्ही कापडी यात्रेकरू,
श्रीरामेश्वरीं जातों; दहापांच आणखी होते, ते जिकडे जाणार तिकडे गेले.
आम्हांस दुसरीकडे जाणें, म्हणून राहिलों.’ हें बोलणें खरें न वाटून
मोगलांनीं त्यांस मारहाण केली. डोईवर दगड दिले, चाबूक मारिले; परंतु
कापडीच म्हणून सांगितलें. शेवट राखेचा तोबरा दिला तरी तेंच. तेव्हां
सर्वांनीं सांगितलें, यात्रेकरू हें खरेंच. यांस पीडा करणें ठीक नाहीं. तीन
चार दिवस कैदेत ठेविल्यामुळें उपोषणें घडलीं. तेव्हां त्यांची सुटका
झाली. पुढें संकेताप्रमाणें ते प्रल्हाद निराजीचे मंडळीस जाऊन मिळाले,
आणि कांहीं दिवसांनीं सर्व मंडळी जिंजीस सुखरूप पोंचली. चिटणिसाचा
स्वार्थत्याग, आणि त्या लोकांचें विपत्कालचें धैर्य हे गुण ह्या प्रसंगीं
चांगले दिसून आले. राजारामास जिंजीस पोंचल्याचें दक्षिणेंत समजतांच
राज्यांतील इतर मंडळी ज्यास जसें कळलें, त्या रीतीनें जिंजीस जाऊन