मीर आलम पुण्यास गेल्यावर तेथे काय बोलणे झाले त्याची तपशीलवार
हकीकत मराठी कागदांत उपलब्ध नाहीं. पण तो पुण्यास गेल्याचें शोअर यास
कळल्यावर त्यानें आपलें धोरण हैदराबादेस कर्कपॅट्रिकच्या मार्फत निजामास लिहून
कळविलें तें असेंः-
“निजाम व मराठे यांची सत्ता व सामर्थ्य यांची तुलना मनांत आणिली असतां
दोनही बाबतींत मराठेच वरचढ आहेत या विषयीं संशय वाटण्याचें कारण नाहीं.
त्यांजबरोबर लढाई करून जय मिळविणें निजामास बहुतेक दुरापास्तच आहे.
अर्थात् पेशव्यांच्या जाचांतून सुटण्याची निजामाची कितीही इच्छा असली तरी
त्यांचेच तंत्रानें चालणें त्यास प्राप्त आहे. या गोष्टी लक्षांत ठेवून निजामानें हा
वाद तडजोडीनें भागविण्यांतच शहाणपणा आहे. मुद्यावर न येतां उगाच कांहाँ
तरी भलतींच खुसपटें काढून बोलणें उडवून देण्यांत त्याचेंच नुकसान आहे. मीर
आलम पुण्यास बोलणें करण्यास गेला; त्यास तह ठरविण्याचा संपूर्ण अधिकार
आहे कीं नाहीं असें पुण्याचे दरबारानें विचारलें; त्यावर तसा अधिकार त्यास
निजामानें दिलेला नाहीं असें कळतांच, पुण्याहून त्यास निरोप मिळाला, तेव्हां
बोलणेंच खुंटलें. असे लपंडाव खेळणे निजामास श्रेयस्कर नाहीं. मीर आलम
यास संपूर्ण अधिकार दिल्यानें तो आपल्या धन्याचें नुकसान करील ही शंका
व्यर्थ आहे. आपण कोठपर्यत तडजोड करण्यास तयार आहों, तें निजामानेंच
प्रथम स्पष्ट सांगितलें पाहिजे. आयत्या वेळीं नवीनच कांहीं मुद्दे वादांत
निघाले तर तितक्यापुरती भिस्त मीर आलमच्या तारतम्यावर ठेवणे गैरवाजवी
नाहीं. शिवाय मॅलेट सुद्धां अशा प्रसंगीं शक्य ती खबरदारी ठेवीलच. असें
केल्यानें उभय पक्षीं खरे मुद्दे पुढें येऊन प्रकरण धसास लागेल. निदान आपल्या
परिस्थितीचा पूर्ण विचार निजामांनीं अत्यंत दूरदृष्टीनें अवश्य करावा; उगाच
चालढकल करून वेळ मारून नेण्यांत त्यांचेंच नुकसान आहे. पुणेकरांच्या
मागण्या कबूल करणें त्यांच्या जिवावर येत असेल हें खरें; तरी पण उगाच
ओढून धरण्यानें प्रकरण हातघाईवर येऊन पुढे काय नुकसान होईल याचाही
विचार त्यांनीं करावयास नको काय ? मराठ्यांकडून मार खाल्लयावर निजामाची
स्थिति सुधारेल की जास्तच बिघडेल. याचा विचार त्यांनीं आपल्या मनाशीं
अवश्य केला पाहिजे. लढाईवरच प्रकरण आलें तर भोसले राजाचें किंवा टिपूचें
साध्य निजामास मिळणें बिलकूल संभवनीय नाहीं. टिपू तर निजामाच्या मरणाचीच