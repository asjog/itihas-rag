मंडळीस बिलकूल पसंत नव्हते. होळकरानें पुण्यावर स्वारी केली, तींत त्यास
अमृतरावाचा पाठिंबा असल्यामुळेच एवढे यश मिळालें. बाजीराव पुणें सोडून
गेल्यावर मागें अल्प कालपर्यंत अमृतरावानें सर्व कारभार व्यवस्थित चालविला.
अमृतरावाचा मुलगा विनायकराव बापू यास पेशवाईवर स्थापून नवीन कारभार
चालणार, तोंच बाजीरवानें वसईस इंग्रजांशीं तह करून अमृतरावाचे बेत हाणून पाडिले.
बाजीरावास पेशवाईवर स्थापण्यासाठीं मी फौज घेऊन दक्षिणेकडून पुण्याकडे चालून
आलों, तेव्हां स. १८०३ च्या एप्रिलांत यशवंतराव होळकर पुणें सोडून परत गेला;
आणि मागोमाग अमृतरावही माझ्या फौजेपुढें हार खाऊन नासिकच्या बाजूस
पळून गेला.
'पुढे मी पुण्यास येऊन ता. १३-५-१८०३ रोजीं बाजीरावास स्थानापन्न केलें.
तेव्हांपासून माझ्या डोळ्यांपुढे एकच मुख्य विषय होता, तो हा कीं बाजीरावाचा
कारभार आमच्या मदतीशिवाय सुरळीत चालेल अशी व्यवस्था लावून आपण निघून
जावें. पुण्यास कर्नल क्लोझ रेसिडेंट होते, त्यांच्या माझ्या विचारांत असें ठरलें,
कीं अमृतरावाशीं वैर ठेवण्यांत बाजीरावाचे नुकसान असून त्याची समजूत करून
त्यास परत कारभारांत घेतला तरच बाजीरावाचा जम चांगला बसेल. यासंबंधांत
अमृतरावाशीं बोलणें सुरू करण्याची संधि पण लगेच आली. अमृतराव निघून गेला,
तेव्हां त्याची कांहीं जिंदगी माझ्या ताब्यांतील लष्कराचे हातीं लागली. ती परत देण्या
विषयीं अमृतरावानें मजकडे मागणी केली, तेव्हां माझें त्या संबंधांत त्याच्याशीं बोलणें
चालू झालें. हा प्रकार बाजीरावास बिलकूल पसंत पडला नाहीं. अमृतरावाची इभ्रत
राज्यांत मोठी होती ती बाजीरावास न खपून तो त्याचा अत्यंत द्वेष करी. आम्हीं
बाजीरावाची पुष्कळ समजूत घातली; अमृतरावास आणून कारभारावर रुजू करणें घडत
नसेल तर निदान त्याची व्यवस्या लावून गोडीनें त्यास दूर ठेवावें, असे आम्हीं
परोपरीनें बाजीरावास सांगितले; आणि हा प्रयत्न करितांना आम्हीं अमृतरावास
विचारिलें, तुमचें मागणें काय तें स्पष्टपणें लिहून कळवा म्हणजे आम्ही बाजीरावार्शी
त्याची तडजोड करून निकाल करूं.
'अमृतरावाचें मागणें आणखी तें काय असणार ! वसईच्या तहापूर्वी आपली
जी व्यवस्था होती, तीच कायम होऊन तहानें नुकसान झालें असेल तेवढे भरून
मिळावें. हा मुख्य मुद्दा ध्यानांत धरून तहाच्या पूर्वी जी अमृतरावाची आदा होती
ती त्यास बाजीराकडून ठरवून द्यावी असा प्रयत्न आम्हीं चालविला. ह्या संबंधाचा
