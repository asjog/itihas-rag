शत्रूच्या मुलुखावर परभारें गुजारा चालावयाचा असल्यामुळे पेंढारी फौज या बिन-
शिस्तीच्या पडत्या कालांत विशेष सोईची पडूं लागली. इंग्रजांस त्यांचा अतिशय
जाच होऊं लागला: आणि याच कारणास्तव त्यांचा निःपात करण्यास एकुण एक
मराठे नाखुष होते. आसईचे लढाईंत अगोदर व मागाहून पेंढाऱ्यांनीं इंग्रजांस अत्यंत
हैराण करून सोडलें. दुसरी एक गोष्ट नजरेस पडते ती अशी, कीं अवघड कामीं
स्टीव्हन्सनला पुढें करून मे० वस्ली पराक्रमाचें श्रेय आपल्या पदरांत पाडून घेत असे.
त्या वेळच्या इंग्रजी कागदांत अशी कुरकूर वारंवार आढळते.

आसईच्या लढाईनंतर शिंदे भोसले फौजेचा जमाव करून बऱ्हाणपुरच्या संरक्षणा-
साठीं मागें गेले. इकडे वस्लीनें कांहीं दिवस औरंगाबादच्या आसपास राहून पुढील
तयारी चालविलीः आणि स्टीव्हन्सनला अशीरगड काबीज करण्यास पाठविलें.
स्टीव्हन्सन् चालून येतो असें पाहून शिंदे त्याच्या सामन्यांस गेला, आणि वस्लीला
मागून शह देण्यासाठीं भोसले पश्चिमेस चांदवडाकडे वळला. हें पाहून ता.
१६-१०-१८०३ रोजीं वस्ली स्टीव्हन्सनच्या बचावास निघाला. तो ता. १९ रोजीं
अजिंठ्याचा घाट उतरतांच तिकडून शिंदे मलकापुरच्या बाजूस त्यास आडवा
आला. तितक्यांत भोसले आपल्या पाठीवर गोदावरीकडे आल्याची खात्रीलायक
बातमी वस्लीस कळली. त्याबरोबर त्वरेनें परत फिरून वस्ली ता. २५ रोजीं अजिंठा
घाटांतून मागें येऊन २९ ऑक्टोबर रोजीं औरंगाबाद नजीक उतरला.

३ बुऱ्हाणपुर, अशीरगड, गाविलगड.—तिकडे स्टीव्हनसननें १५
ऑक्टोबर रोजीं बऱ्हाणपुर शहर हस्तगत केलें. तेथें शिंद्याचा बंदोबस्त कांहींच नव्हता.
लगेच दोन दिवसांनीं स्टीव्हनसन अशीरगडावर चालून गेला. ता. २० रोजीं त्यानें
किल्ल्यावर तोफांचा मारा केला. तेव्हां किल्लेदाराने त्यास कळविलें, ‘ माझ्या फौजेचा
पगार २० हजार रुपये तुंबला आहे तो तुम्हीं द्याल तर किल्ला खालीं करून देतों. त्या
प्रमाणें रक्कम स्टीव्हनसननें रोख दिली आणि किल्ला हस्तगत केला. ‘अशेरकर किल्लेदार
यांनीं कावा करून शिबंदीचे सात लाख रुपये घेतले,’ असा मराठी कागदांतील उल्लेख
आहे. याचा वरच्याशीं मेळ कसा घालावयाचा तें समजत नाहीं. येणेंप्रमाणें बऱ्हाणपुर
व अशीरगड हीं दोन शिंद्यांचीं दक्षिणचीं नाकीं विशेष त्रास न पडतां इंग्रजांस
मिळालीं. बऱ्हाणपुरास शिंद्यांचीं पलटणें होतीं तिजवरील नऊ इंग्रज अंमलदार व कांहीं
गोरे शिपाई वस्लीच्या जाहीरनाम्याचा फायदा घेऊन स्टीव्हन्सनच्या स्वाधीन झाले.