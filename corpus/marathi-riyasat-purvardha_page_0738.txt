ध्यांत जोखीम फारच थोडें होतें. अवघड व अडचणीच्या जागेंत स्वतःचा बचाव करून मोगलांच्या मुलखावर, सामानावर व पैशावर मराठ्यांना चांगलाच ताव मारतां येत असे. लढाईंत मराठ्यांचे किती लोक पडले याचा अंदाज बिनचूक होणें शक्य नाहीं. पण एकंदर प्रकार ध्यानांत घेतांना या युद्धांत त्यांचे अत्यंत थोडे लोक मेले असावे असें दिसतें; आणि जे मेले ते तरी बाहेर पडतांना आपण खास मरणार अशा भावनेनें लढाईवर गेले नाहींत, तर यश संपादून खास परत येणार, अशाच उमेदीनें ते लढण्यास जात. हल्लींच्या युरोपियन युद्धांत हरहंमेश इतके प्रसंग उद्भवतात कीं, त्यांत खात्रीचा मृत्यु समोर दिसत असतां, केवळ ती कामगिरी करण्याकरितां शेंकडों लोक आनंदानें पुढें येतात. पाश्चात्यांचें हें राष्ट्रप्रेम पाहून मन थक्क होतें. अशा प्रकारची कर्तव्यनिष्ठा मराठ्यांच्या अंगीं बहुधा नव्हतीच, असें कष्टानें म्हणावें लागतें. सर्व देश औरंगजेबानें व्यापून टाकिला असतां, वतनाचें, लुटीचें किंवा अन्य कांहीं योग्य आमिष पुढें दिसल्याशिवाय, फारच थोडे इसम बाहेर पडत. शत्रूंनीं ज्यास्त आमिष दाखविलें, कीं राष्ट्रघात करण्यास त्यांस यत्किंचित् वाईट वाटत नसे. शिवाजीच्या वेळची लष्करची शिस्त व लुटीचे नियम पार नाहींसे झाले. इतकेंही करून किल्ला वगैरे काबीज करण्याची कामगिरी करण्यांत कोणी इसम कामास आले, तर त्याचे नातलग बक्षिसासाठीं व वतनासाठीं अधिकाऱ्यांस अगदीं भंडावून सोडीत. आनंदानें मृत्यु पत्करणाऱ्या पाश्चात्य वीरांशीं या मराठे वीरांची तुलना यत्किंचित् शोभणार नाहीं. परंतु यास उलट बाजू आहे. हा प्रभाव नुसत्या स्वदेशप्रेमाचा नाहीं. पाश्चात्यांची राज्यव्यवस्था पुष्कळ दिवसांच्या अनुभवानें पूर्णत्वास येऊन राष्ट्राचीं कर्तव्यें ठरून चुकलीं. आणि तीं आनुवंशिक पद्धतीनें लोकांच्या अंगीं पूर्णपणें मुरलीं. कायदे, राज्यपद्धति, टापटीप, हुकमत इत्यादि प्रकार ठरले जाऊन एक प्रकारची शिस्त उत्पन्न झाली, त्या शिस्तीचाही राष्ट्रसंरक्षणास चांगला उपयोग होतो. कायद्यांच्या व शिस्तीच्या योगानें लाखौं लोकांचें लष्करी यंत्र तयार होतें, आणि या मानवी यंत्राचा उपयोग सरकारास वाटेल तसा करितां येतो. राष्ट्रप्रेम आणि ही लष्करी शिस्त यांचा परिणाम अन्योन्यपोषक असतो. राष्ट्रप्रेमामुळें विशिष्ट प्रकारचा कायदा किंवा