मोठी आणीबाणीची होती. याच वेळीं नेपाळांत इंग्रजांना अपजय येत होते आणि भोपाळच्या नबाबावर शिंद्याची फौज चालून गेली होती.

३ त्रिंबकजीचा कावा, शास्त्र्याचा खून (२०.७.१८१५).—स. १८१४
च्या दसऱ्याच्या सुमारास एल्फिन्स्टनने शास्त्री यास कळविलें, कीं तुमचे येण्यापासून कांहीं एक फायदा नाहीं तर तुम्ही आतां परत जावें. तो या वेळीं परत गेला असता तर त्यास अपाय झाला नसता. परंतु हिशेबाचा निकाल केल्याशिवाय आपण परत गेलों तर आपली तिकडे नाचक्की होऊन आयताच सीताराम रावजीस जोर चढेल आणि आपले सर्व बेत ढांसळून पडतील, या भीतीनें त्यानें एल्फिन्स्टनला गळ घालून परत जाण्याची गोष्ट सुद्धां बोलूं दिली नाहीं. कालहरण करून आपण बाजीरावास वळवू अशी त्यास आशा होती. पुण्यास भलत्याच खटपटी चालविल्या-बद्दल एल्फिन्स्टनचे मार्फत शास्त्र्यानें बडोद्याचे रेसिडेंटास लिहून सीतारामावर सक्त कैद बसवली. एल्फिन्स्टनने स. १८१५ च्या फेब्रुवारींत बाजीरावास साफ कळविलें, कीं ‘ गायकवाडावरील तुम्ही आपली ताबेदारी सोडून देण्यास तयार नसाल, तर आमच्या मध्यस्थीचा कांहीं एक उपयोग होणार नाहीं. सीताराम रावजीचे दोन वकील गोविंदराव बंधुजी व भगवंतराव हे आमच्या विरुद्ध तुमच्याकडे खटपट करीत आहेत त्यांस आमच्या हवालीं करावें. तसें न केल्यास आम्ही शास्त्री यास परत पाठवितों.’ त्यावर बाजीरावानें एल्फिन्स्टन यास कळविलें, कीं गायकवाडाचे तंट्यांत तुमच्या मध्यस्थीची आम्हास जरूर नाहीं. त्यावरून एल्फिन्स्टनने शास्त्री यास सांगितले, ‘ तुमची शिष्टाई विफल झाली. तुम्ही एकदम निघुन बडोद्यास जावें. ’ त्यावर शास्त्र्यानें एल्फिन्स्टनला कळविलें, कीं ‘ ज्या अर्थी तुमचे मार्फत प्रकरणाचा निकाल होऊं शकत नाहीं, त्या अर्थी मीच खाजगी रीतीनें कांहीं दिवस इंग्रजांची मध्यस्थी न ठेवितां बाजीरावाशीं समक्ष बोलणें करून पाहतों. जमलें तर बरेंच झालें; नाहीं तर मी परत जाण्यास सिद्धच आहें. ’

इतका हा बनाव बाजीरावास कळला, तेव्हां तो व त्याचे सल्लागार गोंधळांत पडले. त्यांना दिसून आलें, कीं इंग्रजांची मध्यस्थी जर आपण सोडून दिली तर गायकवाडांकडील आपलें घेणें आपण तरी परभारें कसें वसूल करणार ? सीताराम रावजीनें बाजीरावास असें आमिष दाखविलें होतें, कीं ‘ तुम्ही शास्त्र्याचा नाद सोडून द्याल तर आम्ही गायकवाडाकडील तुमचें सर्व येणें वसूल करून देतों. ’ पण यांत असा प्रश्न उपस्थित झाला, कीं इंग्रजांचा पाडाव झाल्याशिवाय बडोद्यांतून