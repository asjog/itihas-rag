त्यांत वीस हजार लोक बळी पडले. बाजीराव, भोसले, होळकर वगैरे उघडपणें
इंग्रजांवर उठले. कवाइती युद्धपद्धति गनिमी काव्यापुढें कायमची हार जाणार
असा संभव दिसूं लागला. परंतु चार महिन्यांत लॉर्ड मोइरानें या सर्व संकटाचा
ताबडतोब निरास केला. दौलतरावाची मात्र खात्री होती कीं, गनिमी काव्याचा
निभाव आतां लागणें शक्य नाहीं; आणि महादजीनें एकदम हिय्या करून पाश्चात्य
व्यवस्थेचा स्वीकार केला तेंच योग्य होय. इंग्रजांची जूट व टापटीप सिंद्यास
किंवा पुढें शीखांस तितकीशी साधली नाहीं, म्हणून एतद्देशीयांची कवाइती फौज
इंग्रजांच्या मानानें नेहमींच कमी प्रतीची राहिली. परंतु हा दोष त्या पद्धतीचा
नव्हे, व्यवस्थित हुकमतीचा, मुबलक खर्चाचा व शिस्तीचा होता. याच संधींत
वाटर्लूच्या रणभूमीवर नेपोलियनच्या द्वारें फ्रान्सचा निःपात झाल्यानें इंग्रज
निश्चिंत होऊन त्यांची शक्ति वाढली, हाही प्रकार दृष्टिआड करण्याजोगा नाही.

**१०. कवाइती लष्कर विनाशक ठरण्याचें कारण.**—कवाइती
लष्कराचा प्रयोग महादजीनें अंगीकारिला, तो बरोबर वठविण्याचें जें सामर्थ्य
महादजीस होतें तें त्याचा मुलगा दौलतराव यास नव्हतें. डी बॉयन जरी लष्करी
व्यवस्थेपुरता पूर्ण जबाबदार होता, तरी संग्रामव्यवस्थेपलीकडे त्याच्या हातांत
निवळ सत्ता नव्हती. राणेखान, जीवबादादा, लखबादादा, अंबाजी इंगळे
गोपाळराव भाऊ, सदाशिव मल्हार, रायाजी पाटील, वगैरे सरदार महादजीच्या
पूर्ण विश्वासांतले व राजकारण जाणणारे होते. डी बॉयनला हुकूम होईल त्याप्रमाणें
या सरदारांच्या हुकमतींत त्यास वागावें लागे. डी बॉयनच्या कच्च्या कारभारावर व
आग्र्याच्या कारखान्यावर सर्व मुखत्यारी लखबादादाची होती. महादजी दक्षिणेंत
असतां गोपाळरावभाऊनें राजपुतान्यांत लाखेरीवर डी बॉयन यास बोलावल्या-
बरोबर त्यास तिकडे जावें लागलें. तो केवळ हुकमाचा ताबेदार होता. अमक्याशीं
लढणें बरें कीं वाईट, किंवा लढावें कीं नाहीं, हें तो ठरवीत नसे. वरून हुकूम सुटत
ते त्यास अक्षरशः पाळावे लागत. शिवाय महादजीनें तरी हा प्रयोग किती भीत
भीत व कचरत केला हें त्यास लागलेल्या काळावरूनच स्पष्ट आहे. स. १७८४-८९
पावेतोंच्या सहा वर्षांत त्याची कवाइती फौज हजार दोन हजारांच्यावर नव्हती.
अलीबहादराशीं व तुकोजी होळकराशीं महादजीचें वांकडें येऊन, आतां
पूर्वींप्रमाणें अनेक सरदारांनीं एकत्र कामगिऱ्या करण्याचे दिवस गेले, जगावयाचें
असेल, एकदम सर्व उद्योग सोडून संन्यास घ्यावयाचा नसेल, तर स्वसंरक्षणाचें