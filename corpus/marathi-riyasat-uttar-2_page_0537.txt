व चंद्रपुर द्यावा. खंडोजीचे म्हणणे आणखी छत्तिसगड द्यावा. रघूजी वगैरे सर्वोचें
म्हणणे छत्तिसगड देऊं नये. या घालमेलीस पांच सात दिवस झाले. त्यांत
कोणीच चित्त घालीनात, तेव्हां खंडोजी महादजी लष्करी यांस रागें भरून
दरडावून बोलले की, 'बंगाल्याचे स्वारीचा हिशेब अद्याप देतच आहेस; आतां
मी सांगितल्याप्रमाणें करून दे, नाहीं तर ब्राह्मण म्हणणार नाहीं, मेखसूं घालून
डोकें फोडीन.' खंडोजीचा हेतु बहुत होता कीं, वांटणी करून दिली तर
स्वारीस जावें; अथवा पुण्यास जाऊन कर्नाटकची मोहीम कबूल करावी, असें
बहुत बोलत होते. त्यावरून कांहीं तरी उपद्व्याप करतील, चुकणार नाहींत असें
जाणून (रघुजींनीं) कृत्रिम केलें, किंवा आणखी कांहीं संशय प्राप्त झाला ईश्वर
जाणे; परंतु परिच्छिन्न जादू करून मारलें यांत संशय नाहीं. रघूजी व महादजी
लष्करी या उभयतांनीं केलें, हें बाईस निखालस समजलें, तेव्हां बाई पश्चात्तापें
करून बाहेर जाऊन राहिल्या आहेत; वाड्यांत येत नाहींत. महादजी लष्करी
बहुतांस अपाय करतो, आणि रघूजीही त्याचेच बुद्धीनें वर्ततात. "

खंडूजी हा सर्व मराठशाहींत त्या वेळीं अत्यंत धिप्पाड, शूर व ताकदवान्
म्हणून नांवाजलेला असून ऐन पंचविशीचे वयांत एकाएकीं मरण पावल्यामुळे
त्याजबद्दल सर्वत्र मोठी हळहळ उत्पन्न झाली. त्याच्या मृत्युसंबंधानें खालील विशेष
तपशील नागपुर बखरींत आहे. 'ज्येष्ठांत रघुजी दाखल झाल्यावर त्यानें आपला
मुलगा परसोजी बाबासाहेब याचे लग्न केलें. मुलगी काशीबाई मोहिते. त्या पूर्वी
रघुजीची बहीण झिंगाबाई ता. १२-४-१७८९ रोजीं मेली. त्यामुळे चिमाबाईनें
तीन महिने अन्न घेतलें नाहीं. तिला मरून महिना जाल्यावर खंडूजी मूळतापीच्या
जत्रेस महिनाभर जाऊन आला. तदुत्तर एके दिवशीं रात्रीं बुधखान पठाणाचे येथें
नाच होता, तो पाहून परत आल्यावर खंडोजी मध्यरात्रीं कांही खिचडी खाऊन
निजला. सकाळीं थोडा वेळ खिडकीजवळ बसला असतां एकदम छातींत मूठ
मारल्यासारखें होऊन डोक्याचें पागोटें पडलें आणि आपणही लगोलग गतप्राण
झाला. चिमाबाई त्या वेळीं पुराण ऐकत होती, ती धांवत आली. पाहते तों प्राण
गेलेला ! शव उचलण्यास बारा असामी लागले. बंधु व्यंकोजीनें उत्तरक्रिया
केली.' या तपशिलावरून तो हृदयविकारानें मेला असें दिसतें. तो फार थोराड
व लङ्ग असल्यामुळे छाती अशक्त असण्याचा संभव आहे. दोघां बंधूंचें निकराचें
भांडण चालू असतांच असा आकस्मिक मृत्यु आलेला पाहून लोकवार्तेत मूठ