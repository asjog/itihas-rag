काबीज करितों, ’ असें बादशहाकडे लिहून लिहून थकला. ह्या खोडसाळ वर्तनाचा परिणाम त्याला भोंवला. तो परिणाम सूर्यासारखा स्वच्छ सर्वांच्या डोळ्यांसमोर आहे. आपल्या भूमीचें संरक्षण करणें माझें कर्तव्य आहे, आणि तुम्ही कितीही बादशहाकडे खोट्या बातम्या लिहून पाठविल्या तरी मी आपलें कर्तव्य बजावण्यास कधीं चुकणार नाहीं. ’ ( Mod. Rev. )

सन १६६४ त शिवाजीनें भराभर पुष्कळ प्रदेश व किल्ले काबीज केले. जशवंतसिंगाच्या हातून त्याचा बंदोबस्त झाला नाहीं. किनाऱ्यावर किल्ले बांधून मोगलांचीं व इतर जहाजें तो लुटूं लागला. औरंगजेबानें मुहकमासिंग यास दहा हजार फौज देऊन औरंगाबादहून शिवाजीवर जाण्याचा हुकूम केला. मुहकमासिंग चालून येत असतां शिवाजीनें प्रतापराव गुजर यास वीस हजार फौज देऊन त्याजवर पाठविलें. त्या दोघांची लढाई होऊन महकमसिंग मारला गेला. या प्रसंगी मराठ्यांनीं मोगलांचे दहा हजार घोडे काबीज केले. ( १६६४ ).

३. जयसिंगाची शिवाजीवर रवानगी.—शिवाजीनें उघडपणें स्वतंत्र राज्य सुरू केलें. त्यानें सुरत वगैरे बादशहाचीं बलिष्ठ शहरें व मक्केचे यात्रेकरू लुटले. दक्षिण किनाऱ्यावरील व्यापारी बंदरांवर हल्ले केले. आरमार वाढविलें. शाएस्तेखान व जशवंतसिंग यांचा त्याजपुढें टिकाव लागला नाहीं. ही बातमी औरंगजेबास पोंचून, तो फार चिंताक्रांत झाला. शिवाजीस जेरीस आणण्याचा उपाय त्यास सुचेना. तेव्हां प्रथमतः विजापुराच्या आदिलशहाकडे वकील पाठवून त्याजकरवीं शिवाजीशीं युद्ध सुरू करून दोघांनीं मिळून एकदम लढण्याची तयारी औरंगजेबानें केली. त्याचा एक हुशार वकील विजापुरास आला. ‘ आम्हा उभयतां मुसलमान बादशहांस या सर्व फंदफितुराचें व बंडाचें मूळ कारण जो शिवा त्याचा समूळ नाश करून गरीब रयतेस त्याच्या जाचांतून सोडविणें प्राप्त आहे. इकडून पारिपत्यासाठीं शूर योद्धे व शिपाई रवाना होत आहेत. तसे आपणाकडूनही व्हावे व त्या शिवरूपी सर्पाचें मस्तक फोडून, त्याच्या गैररहा वागणुकीचा सूड घ्यावा. आम्ही एका बाजूनें तुम्ही दुसऱ्या बाजूनें शिवाजीवर स्वारी करावी.’ आदिलशहानें ही गोष्ट कबूल केली आणि खवासखानास शिवाजीवर पाठविलें. शिवाजीनें खवासखानाच्या सर्व वाटा बंद केल्या. तरी तो गाफीलपणानें शिवाजीच्या मुलखांत आला. शिवाजीची फौज दबा धरून बसलेली