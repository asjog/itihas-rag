खवासपुर, चंदनवंदन, पन्हाळा, खेळणा ऊर्फ विशाळगड, बीरगांवनजीक
माणनदीवरील बहादूरगड, सिंहगड, पुणें, राजगड, तोरणा, वाकिनखेडे,
देवगांव, पुनरपि बहादूरगड व शेवटीं अहमदनगर. ह्या ठिकाणीं बादशाहानें
हताश होऊन मोठ्या कष्टानें सन १७०६ चें वर्ष काढलें आणि १७०७ चे
आरंभीं परलोकवास केला. अखिल हिंदुस्थानचा शक्तिमान् बादशहा सतत
पंचवीस वर्षे मराठ्यांस जिंकण्यासाठीं कसकसे प्रयत्न करीत होता, व नवीन
नवीन अडचणी येत गेल्यामुळें तो आपल्या युद्धाची टापटीप कशी
बदलीत गेला, हें यावरून व्यक्त होतें. स्वराष्ट्राभिमानानें प्रदीप्त झालेले
लोक थोडे जरी असले, तरी त्यांस जिंकण्यास किती प्रयास पडतात, हें
प्राचीन काळच्या ग्रीक व इराण यांजमधील युद्धावरून, अथवा प्रस्तुतच्या
औरंगजेब व मराठे यांजमधील युद्धावरून, चांगलें समजून येतें

महाराष्ट्रावरील ह्या भयंकर आघाताचें स्वरूप स्पष्ट करितांना महाराष्ट्र-
वीरांत चेव उत्पन्न होण्याचें एक विशेष कारण बादशहाच्या हातू-
नच घडलें हें ध्यानांत ठेविलें पाहिजे. औरंगजेबाच्या हातून ज्या अनेक
चुका झाल्या, त्यांत संभाजीचा त्यानें क्रूरपणानें वध केला ही एक होय.
या गोष्टीचा परिणाम विपरीत झाला. ती बादशहास जितकी हानिकारक
तितकीच मराठ्यांस फायदेशीर झाली. संभाजीनें आपल्या लोकांस कितीही
त्रास दिला असला, व त्याच्या हातून राष्ट्राचें कांहींही नुकसान झालें
असलें, तरी मोगलांसारख्या स्वराष्ट्राच्या पिढीजाद शत्रूनीं त्यास कपटानें
पकडून अत्यंत क्रूरतेनें जिवें मारलें, हा केवळ साऱ्या राष्ट्राचा अपमान
होय, असें लोकांस वाटलें. आपल्या राष्ट्रास महत्पदास चढविणाऱ्या शिवा-
जीचा जो प्रत्यक्ष मुलगा, जो आज नऊ वर्षे स्वराज्य संरक्षणार्थ हाडांचीं
काडें करून लढत होता, ज्याच्या शौर्याबद्दल मोठमोठे वीर तोंडांत बोट
घालीत, ज्यानें शत्रूच्या कब्जांत सांपडल्यावरही बादशहाला पुरुषास
शोभणारें उदात्त आचरण करून, डोळ्यांपुढें दिसणाऱ्या प्रत्यक्ष मृत्यू-
सही दाद दिली नाहीं, त्याचा असा विलक्षण शेवट पाहून कोणास बरें
चेव येणार नाहीं ? जी धन्यता संभाजीनें जिवंतपणीं आपल्या लोकांच्या
तोंडून मिळविली नाहीं, ती त्यानें अंतकाळच्या एका धाडसी कृत्यानें
मिळविली. ज्यास त्यास असें वाटूं लागलें कीं, संभाजीचा वध म्हणजे
आपल्याच घरांतील एका पुरुषाचा वध झाला. त्या वधाचा सूड घेणें