व्यवस्था अमलांत आणण्यासाठीं पुनः भाऊचे वकील नानाकडे मेणवलीस गेले. त्यांस
नानानें कळविलें, आम्ही राजकारण करीत नाहीं. आम्हास मेहेरबानी करून येथेंच तूर्त
राहूं द्यावें. ही गोष्ट भाऊ व बाळोबा कबूल करीनात. टोक्यास गेल्यास तेथें सिंद्यांकडून
उपसर्ग होणार नाहीं, अशी हमी भाऊनें घेतली. पण ह्या संबंधानें नानास भाऊचा
जास्तच संशय येत चालला. भाऊनेंसुद्धां टोक्यास जाण्याची त्यास निकड लाविली;
आणि मेणवलीहून त्यास आणण्यासाठीं सिंद्यानें पुण्याहून पलटणें रवाना केलीं. तीं
जाण्यापूर्वी आपणच नानाची समजूत करून त्यास टोक्यास आणावें, अशा विचारानें
परशुरामभाऊनें आपला वडील पुत्र महादाजीपंत दाजी यास चार हजार फौज देऊन
नानाकडे पाठविलें. तेव्हां नानास भास झाला कीं, भाऊच आपणास पकडून कैद
करणार. सारांश नानाची जितकी म्हणून भाऊनें काळजी घ्यावी, तितका त्यास
जास्तच वहीम येत गेला. महादाजीपंत येतो असें ऐकतांच ता. ४ जून रोजीं रात्रीं
नानानें एकदम मेणवली सोडून रायगडाकडे प्रयाण केलें. जातांना वाटेत महाबळे-
श्वराचे घाट लागले तेथें ठिकठिकाणीं चौक्या बसवून व घाट तोडून वाटा बंद
केल्या. सावकार दादा गद्रे हा रायगडचा अंमलदार नानाचा मेहुणा होता. त्यानें
तेथें नानाची व्यवस्था उत्तम केली. किल्ल्याखालीं पाचाड येथें नानाचा मुक्काम तीन
दिवस होता. तेथें नानास असा संशय आला कीं, दादा गद्रे याच्या बायकोकडे
सिंद्याची फितुरी चालू आहे. त्यावरून त्या बायकोस किल्ल्यावरून काढून देऊन वर
आपल्या विश्वासाचे लोक भरून मग नाना तेथें राहवयास गेला. पण पावसाळा सुरू
झाल्यामुळे तेथील सर्द हवा नानास मानेना, म्हणून दोन दिवस किल्ल्यावर राहून नंतर
लगेच तो महादास गेला. या वेळीं चिंतोपंत देशमुख हा गृहस्थ नानाबरोबर होता.
आतां पावसाळ्या पुरती तरी नानास महाड येथें निश्चिन्ति मिळाली. ता. १० जून
पासून ता. १० नोव्हेंबर पावेतों पांच महिने नानाचा मुक्काम महादास झाला, त्या
अवधींत त्यानें आपलें बुद्धिसर्वस्व खर्च करून प्रचंड उलाढाली केल्या; आणि नाना-
विध कारस्थानें रचून आपल्यावर आलेला डाव त्यानें परत बाळोबा व परशुरामभाऊ
यांजवर उलटवून बाजीरावास पेशवे पदावर आणिलें. या राजकारणास महाडचें कार-
स्थान असें म्हणतात. महाडाहून रघूजी भोसले, निजामअली व इंग्रज यांच्याशीं संधान
करून नानानें आपला पगडा पुण्यास बसवून सिंद्यावर तात्पुरती मात केली, परंतु
त्यामुळे चुरस वाढून सिंद्यानें पुनः नानास कसें गोत्यांत आणिलें तो प्रकार उत्तरोत्तर
व्यक्त होईल.