‘ बाजीरावांनीं ब्रह्मावर्त येथें एक उत्तम राजवाडा बांधिला होता, तो फार भव्य व युरोपियन तऱ्हेनें भरपूर शृंगारलेला होता. दिवाणखाने मोठमोठ्या आरशांनीं व झुंबरांनीं गच्च भरून गेले होते. तसेंच भरगच्ची पडदे, रेशमी व जरीचे गालीचे, आणि अनेक मौल्यवान चिजा यांचे योगानें पेशवाईचें वैभव तेथें मूर्तिमंत वास करीत आहे असें दिसत होतें. चांदीसोन्यांचीं भांडीं, हत्तीघोड्यांचे सोन्यारुप्याचे अलंकार, हौदे, अंबान्या, मेणे, रथ, पालख्या वगैरे पेशवाई दौलत तेथें पूर्ण अस्तित्वांत होती. तसेंच कुत्रीं, हरणें, काळवीट वगैरे नानाप्रकारचीं जनावरें हौसेनें पाळलेलीं दिसत होतीं. त्या योगें ब्रह्मावर्त येथें एक नवीनच राजधानी निर्माण होऊन ती राजवैभवानें व जनसमुदायानें प्रफुल्लित दिसत होती. ’

‘ बाजीराव मोठे उदार व धर्मात्म अशी सर्वत्र प्रसिद्धि असल्यामुळे तेथें दक्षिणेतून व काशी, प्रयाग, ग्वालेर, इंदूर वगैरे ठिकाणांहून ब्राह्मण लोकांचा समुदाय पुष्कळ जमला होता. त्यांत नित्यशः पंचपक्वान्नांचें सुग्रास भोजन व रौप्य दक्षिणा मिळत असे. ज्या ठिकाणीं ब्राह्मणभोजनें होत, त्या जागेस ‘ वर्दी ’ असें म्हणत. अद्यापि ती जागा त्या नांवानें प्रसिद्ध आहे. बाजीरावाच्या औदार्यानें ब्रह्मावर्तास नुसते ब्राह्मण लोकच जमा झाले नव्हते, तर पहिलवान, गवई, बीनकार, बहुरूपी वगैरे अनेक गुणि-जन जमले होते. त्यांना त्यांच्या गुणांप्रमाणें आश्रय व बिदागी मिळे. बाळंभट दादा हा प्रख्यात पेहलवान बाजीरावाजवळ होता. त्यांनीं लखनौच्या नबाबाकडून आलेल्या एका गर्विष्ट पेहलवानाचा गर्व एका क्षणांत परिहार केला. बाळंभटाप्रमाणेंच सिद्दीक, बडा हरि, छोटा हरि, असे आणखी तीन पेहलवान बाजीरावाचे पदरीं सुप्रसिद्ध होते. बाजीराव शोकी व विलासी होते हें प्रसिद्धच आहे. ही त्यांची वृत्ति अखेरपर्यंत कायम होती. शरीरप्रकृति खंबीर असून त्यांच्या ऐषआरामांत व सुखांत कधीं अंतर पडलें नाहीं. रघुनाथराव विंचूरकर काशीयात्रेस गेले असतां त्यांनीं बाजीरावाकडे जाऊन कांहीं दिवस त्यांच्या सहवासांत घालविले, त्याची मनोरंजक हकीकत त्यांनीं आपल्या तीर्थयात्रा प्रबंधांत छापली आहे. तीर्थयात्रा करून रघुनाथरावास बाजीरावानें पुनः ब्रह्मावर्तास बोलाविले आणि सांगितलें, ‘ यात्रा करून परत यावें. याच मुक्कामीं तुमचें लग्न कर्तव्य आहे. ’ या वेळीं बाजीराव व विंचूरकर दोघेही समवयस्क पाऊणशें उमरीचे होते !

बाजीरावाच्या सांनिध्यांतील तीन माणसें पुढील शिपायांच्या बंडांत प्रसिद्धीस आलीं. पैकीं खुद्द नानासाहेबाची हकीकत वर आलीच आहे. तात्या टोपे व त्याचा बाप अण्णा टोपे हे येवलें येथील राहणार ऋग्वेदी देशस्थ ब्राह्मण प्रथम गोदातीरीं