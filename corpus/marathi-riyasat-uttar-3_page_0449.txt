सगळें राज्य त्याच्याच तंत्रानें चाललें होतें; आणि भोसल्यांचें राज्य तो हस्तगत
करण्यास उद्युक्त झाला होता, पण इंग्रजांनीं त्यास प्रतिबंध केला. एवढ्या अनुभवी व
बलिष्ठ सरदाराची भीति इंग्रजांस वाटली यांत नवल नाहीं. अमीरखान व
शहामतखान यांनीं आपल्या फौजांत पाश्चात्य कवाईत व तोफखाना यांची सिद्धता
इंग्रजांसही मागें टाकील अशा पद्धतीची बनविली होती.

या पेंढाऱ्यांबद्दल मराठी राज्यांची भावना आपुलकीची होती. हे आपलेच लोके
आहेत, यांचा निःपात करूं नये असें मराठे सत्ताधीशांस वाटे. इंग्रजांनीं आपलीं राज्यें
नाहींशीं केलीं याचा खेद त्यांस वाटत होता, आणि जेणेंकरून इंग्रजांच्या अडचणी
वाढतील आणि पूर्वीची आपली सत्ता थोडी बहुत कायम राहील, अशा गोष्टी त्यांस
पाहिजेच होत्या. म्हणून पेंढाऱ्यांनीं इंग्रजांचे मुलखांत धुमाकूळ मांडलेला पाहून या
राजांस तितकेंच बरें वाटलें, आणि त्यांचा निःपात करण्याचा उद्योग इंग्रजांनीं हातीं
घेतला, त्यास त्यांनीं मनापासून अनुकूलता दर्शविली नाहीं. वास्तविक पेंढाऱ्यांचा हा
उपद्रव यशवंतराव होळकराच्या युद्धापासूनच सुरू झाला होता. खुद्द यशवंतराव
तर इंग्रजांच्या दृष्टीनें एक प्रचंड पेंढारीच होता असें म्हणण्यास हरकत नाहीं.
परंतु लगोलग पेंढाऱ्यांवर शस्त्र उचलण्याचें धैर्य इंग्रजांस झालें नाहीं. परिस्थितीचा
उमज पडण्यास उभय पक्षीं कांहीं काळ जाणें अपरिहार्य झालें. अंदाजीं सं. १८०६ पासून
मराठे सरदारांच्या आश्रयास राहणारे बरेचसे लोक निर्वाहाचें साधन गेल्यामुळे
पेंढाऱ्यांत सामील झाले. तेणेंकरून हे पेंढारी बळावत चालले. आरंभीं चार दोन वर्षे
त्यांचा उच्छेद बेताचाच होता तोपर्यंत त्यांजकडे इंग्रजांनीं लक्ष दिलें नाहीं. पण
इ. स. १८१०-११ पासून पेंढाऱ्यांचे थवे उत्तरोत्तर इंग्रजी मुलखांत धुमाकूळ घालूं
लागले, त्यावरून एक दोन वर्षे येथील इंग्रज अधिकाऱ्यांची इंग्लंडचे सरकाराशीं
वाटाघाट चालली, आणि तिकडून योग्य हुकूम आल्यानंतर लॉर्ड हेस्टिग्सनें पेंढाऱ्यांचे
बंदोबस्ताचें काम हातीं घेतलें.

५ पेंढाऱ्यांवरील मोहिमेची पूर्व तयारी (स. १८१७).—जयपुर, पुणें,
नागपुर व भोपाळ इत्यादि प्रकरणांची तड लावल्या शिवाय पेंढाऱ्यांवर चढाई करणें
इंग्रजांस शक्य वाटलें नाहीं. कारण समस्त संस्थानांचा पाठिंबा इंग्रजांस असल्या-
शिवाय पेंढाऱ्यांचा पाडाव झाला नसता. किनाऱ्याच्या बाजूंनीं जरी इंग्रजांनीं
मराठ्यांचा मुलूख घेरला होता तरी मध्यें शेंकडों मैलांचा मुलूख संस्थानिकांच्या
ताब्यांत असल्यामुळें हे पेंढारी लोक इंग्रजी मुलखांतून हुसकून लावल्याबरोबर