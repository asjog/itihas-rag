व्यवहारांची विचारपूस अतिशय ठेवीत असे. इंग्लंडांतून अनेक उपयुक्त चिजा प्रताप-
सिंग ग्रँटकडून मागवी आणि इकडून पाठविलेल्या पैशाचा हिशेब तो बिनचूक पाठवीत
असे. प्रतापसिंहास आलेलीं ग्रँटचीं कित्येक पत्रें प्रसिद्ध झालीं आहेत, त्यांवरून
परस्परांमधील आदर चांगला व्यक्त होतो. प्रतापसिंहाचा पहिला जम बसवून देणारा
सर्वाधिकारी एल्फिन्स्टन मुंबईस गव्हर्नर व साताऱ्यास त्याचा हस्तक ग्रँट असा हा
सगळा नवा नवा प्रकार असल्यामुळे, या नवीन राज्यप्रयोगाची सुरवात चांगली झाली
आणि प्रतापसिंहास रॉयल ए० सो० चें सभासदत्व मिळालें. तथापि लवकरच
उभय पक्षांत तेढ उत्पन्न होण्याचीं कारणेंही प्रथमपासूनच घडत गेलीं हेंही लक्षांत
ठेवणें जरूर आहे. आरंभीं सर्वत्र सुयोग दिसत असतां परिणामीं अत्यंत विपन्नावस्था
झाल्याचें उदाहरण प्रतापसिंहाइतकें इतिहासांत बहुधा दुसरें मिळणार नाहीं.

पेशव्यांचें सगळें राज्य आपणास मिळेल अशी आरंभीं छत्रपतीची अपेक्षा होती,
ती सफल न होतां बरेच दिवस हा प्रश्न इंग्रज अधिकाऱ्यांनीं मुग्ध ठेवून अखेरीस
एका जिल्ह्याचें लहानसें राज्य त्यास दिलें तेणेंकरून सुरवातीसच त्यांची मोठी
निराशा झाली. छत्रपतींची वरील अपेक्षा कदाचित् निराधार असेल. बाजीरावाचे
अमदानींत सातारकरांचीं चोरटीं अनुसंधानें इंग्रजांकडे चालू असतां, स्थानिक
अधिकाऱ्यांनीं प्रसंगानुसार कितीही गोड वचनें दिलीं असलीं, तरी तीं जमेस
धरण्याचें कारण नाहीं. आष्टीच्या लढाईनंतर इंग्रजांनीं प्रतापसिंहास साताऱ्यास
आणिलें, तरी बाजीरावाचा निकाल लागेपर्यंत कोणतीही कायम व्यवस्था
त्यांस ठरवितां येत नव्हती. हल्लीं प्रमाणें जलद टपालाची सोय नसल्यामुळे कलकत्त्यास
गव्हर्नरजनरलकडे प्रकरणें रुजू करून हुकूम आणण्यास वेळ लागे. त्यांत नानातऱ्हेचे
भानगडीचे प्रश्न व उपद्व्यापी लोकांच्या खटपटी यांमुळे पुनः खुलासा करून
घेण्यांत आणखी वेळ जाई. तह होईपर्यंत दीड वर्ष प्रतापसिंहाचें अत्यंत विवंचनेंत गेलें;
आणि इंग्रजांकडून शक्य तितकें राज्य पदरांत पाडून घ्यावयाचें असल्यामुळें कोणाही
इंग्रज अधिकाऱ्यास कोणत्याही तऱ्हेनें नाराज करणें सातारकरांस शक्य नव्हतें. अशा
रीतीनें इंग्रजांनीं सुचविलेल्या जबरदस्त अटींस मान्यता देऊन गाडें चालू करणें प्रताप-
सिंहास भाग पडलें. तह ठरत असतां त्यांतील कलमांची पुष्कळ वाटाघाट झाली
आणि त्यांपासून कशा अडचणी पदोपदीं येणाऱ्या आहेत हें सातारकरांनीं अधिकाऱ्यांचे
नजरेस आणिलें. पण मूळच्या मसुद्यांत अणुरेणुइतका फरक इंग्रजांनीं केला नाहीं.
ही पहिलीच गोष्ट प्रतापसिंहास व त्याची कर्तृत्ववान मातुश्री माईसाहेब यांस अतिशय