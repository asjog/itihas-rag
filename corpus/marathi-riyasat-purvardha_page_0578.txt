मार्च स. १६८६ चें एक शुद्धिपत्र छापलेलें आहे. गंगाधर रंगनाथ नांवाचा औरंगजेबाकडील एक ब्राह्मण मोगलांच्या जुलमानें जातिभ्रष्ट होऊन मुसलमान झाला होता. त्यास कविकुलेशानें संभाजीच्या परवानगीनें प्रायश्चित्त देऊन शुद्ध करून घेतलें. या पत्रावर पुष्कळांच्या सह्या आहेत, त्यांत मोरेश्वर पंडितराय ह्याची सही पहिली आहे. कविकुलेशाची सही ‘ छंदोगामात्य ’ एवढीच आहे. संभाजीचा कवि महेशदास याची सही आहे. ह्यावरून उघड होतें कीं ‘ पंडितराय ’ हें पद सुद्धां संभाजीनें कलुशास दिलें नव्हतें. मोरेश्वर पंडितरायाचीं आज्ञापत्रें पुष्कळ आहेत. सत्कार्योत्तेजक सभेच्या ९ व्या खंडांत संभाजीच्या वेळचीं कांहीं पत्रें आहेत. त्यांत रामदासी मठांचीं पूर्वीचीं उत्पन्नें पुढें चालविलीं. सारांश अष्टप्रधानांत संभाजीनें फिरवाफिरव केली नाहीं. मात्र संभाजीपुढें जाण्यास कलुशाशिवाय दुसरा कोणी धजत नसे. त्यामुळे बहुतेक कामें कलुशाच्याच तंत्रानें चालत. कलुशाला महाराष्ट्राचा अभिमान नव्हता.

कलुशा म्ह० ‘ कविकुलेश ’ हा कनोजा ब्राह्मण अलाहाबादजवळचा राहणारा असून काशी क्षेत्रांतील भोसल्यांचा कुलोपाध्या म्ह. पंडा होता. शिवाजी आग्ऱ्यांतून सुटून गेल्यावर परत येतांना त्यानें संभाजीस ह्या कविकुलेशाच्या स्वाधीन केलें. तेथून पुढें संभाजीस घेऊन तो दक्षिणेंत आला, तेव्हांपासून संभाजीपाशींच राहत होता. (Mod. Review.) ‘ कुलेश ’ ह्याचा अपभ्रंश मराठींत कलुशा असा झाला. ह्यासंबंधांत ‘कलश’ शब्दावरून रा. राजवाड्यांनीं ठरविलेली व्युत्पत्ति खरी नाहीं. कवि या उपनांवावरून त्यास कविजी ऊर्फ कबजी म्हणत. शिवाजीच्या कारभाराचें रहस्य त्यास कळणे शक्य नव्हतें, मंत्रविद्येची त्यास घमेंड होती. त्यापुरतें थोडेसें संस्कृत त्यास येत होतें. तो बोलणार मिष्टा व सहज दुसऱ्यावर छाप बसविणारा होता. परदेशीय असल्यामुळे आपणाविरुद्ध कारस्थानांत सामील होणें त्यास शक्य नाहीं, अशा समजुतीनें त्याजवर संभाजीनें सर्व भरंवसा टाकिला. उत्तर हिंदुस्थानांत व विशेषतः तीर्थांच्या ठिकाणीं नाना-तऱ्हेचीं व्यसनें प्रचलित होतीं. भांग, गांजा वगैरे प्रकार अगदीं नेहमीचे होते. अशा बाबतींत कलुशा परिपूर्ण असावा. संभाजी दोन तीन वर्षे तरी काशी प्रयागकडे कलुशाच्या संगतींत राहिला होता, आणि दक्षिणेंत आल्यावरही कलुशा बहुतेक संभाजीजवळच असे. संभाजीचा व्यसन-