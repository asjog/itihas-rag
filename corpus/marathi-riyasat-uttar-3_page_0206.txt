पंतानें रागानें चार दिवस अगोदर सर्व मंडळी कऱ्हाडास लावून दिली आणि आपण स्वार गारदी घेऊन निघणार, असें वर्तमान सरकारांत विदित झाल्यानंतर, ‘ तुम्हीं जाऊं नये. जाऊं लागल्यास पुनः अटकाव होईल, ’ असा त्यास हुकूम झाला. तत्राप आग्रहें निघोन जाणार, हा विचार कळतांच, सिद्यांची पलटणें घेऊन सर्जेराव व आत्माराम तांबोळी पंतांचे वाड्यास घेरा घालून राहिले. घाटग्यांनीं वाड्यांत जाऊन चार गोष्टी सांगितल्या. आपले लोक आंत घातले. पंत भोजन करीत नव्हते त्यांस भोजन करविलें. पंतांनीं नाटकशाळेचा आग्रह बहुत धरला. इची गत तीच माझी गत म्हणतात. हे गोष्ट विथरास जाईल, खासा बायकोचें दर्शन नाहीं, हा मोठा अविवेक. झाडून लोक वाड्यांत सहाशेंचा जमाव आहे. पंत अडून बसले आहेत,’ ( ५-७-१८०० ).

पुढें पंतानें दौलतरावास व सर्जेरावास पत्रें लिहून विनंति केली, ‘ आमची अब्रू-बेअब्रू सारी तुम्हांपासीं. नाहीं तर काशीयात्रेस जाण्यास निरोप द्यावा. आम्ही अब्रूसाठी मरतों. आबा काळे आम्हांस राहूं देत नाहींत, सारें बुडवितात. आमची अखेर झाली.’ त्यावरून दौलतराव व सर्जेराव यांनीं पेशव्यांजवळ रदबदल केली आणि ‘तेलिणीची पोर टाकीन, कारभाऱ्यांच्या सल्ल्याप्रमाणें वागेन, पुण्यांतून जाणार नाहीं,’ असें पंताकडून अळंबळें कबूल करवून पेशव्याचा राग शांत केला, आणि तेवढ्यापुरतें प्रकरण मिटविलें. परंतु पुनः पहिल्यासारखी वर्तणूक व्हावयास लागली, तेव्हां पांचशें स्वार वाड्यांत चढाई करून गेले. झटपट झाली. उभयतांकडील कांहीं लोक मेले. चीजवस्त लुटली. पंत हातीं हत्यारें घेऊन बसले. तेव्हां बाळोजी कुंजरानें जाऊन पंतास सरकार वाड्यांत आणिलें. नाटकशाळा लांबविली. वाडा झाडून लुटला. लाखों रुपयांची नुकसानी झाली. वाड्यांत दीप देखील लावण्यास संकट जालें. पुढें प्रतिनिधीस गोविंदराव काळ्याचे वाड्यांत ठेविलें’ त्याचा सरंजाम काढून बाजीरावानें सर्जेरावास दिला. खरें म्हटलें तर वाटेल त्याचा सरंजाम काढून आपण आपल्या मर्जींतल्या इसमास देऊं शकतों, असें सर्वांस जाहीर करण्याचाच बाजीरावाचा हा प्रयत्न होता. परंपरेच्या दृष्टीनें पाहतां सर्वांचेच सरंजाम छत्रपतीकडून पिढीजाद चालत आले होते. ते काढून घेण्याचा हक्क बाजीरावास नव्हता. बदफैली वर्तनाचें कुभांड मुद्दाम बाजीरावानें उभारलें होतें. पण हैराण होऊन पंत नरम आला. पांच लक्षांचा मुलूख सोडून देतों आणि बाळोजी कुंजरामार्फत स्वारीस जाऊन सरकारकामावर हजर राहतों, अशी कबुली लिहून देऊन त्यानें आपली सुटका करून घेतली, ( ऑगस्ट १८०१ ). प्रतिनिधीचें हें प्रकरण पुढें पुष्कळ वर्षे सारखें चालूच राहिलें. बाजीरावानें त्याजवर लढाई केली,