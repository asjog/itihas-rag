अंमल महाराष्ट्रावर चांगला बसत चालला होता, असें मुळींच नाहीं. बादशहाचा फार दिवसांचा उद्देश अद्यापिही सिद्धीस जाण्याची आशा नव्हती. उलट पक्षीं खरी स्थिति पाहिली तर मराठ्यांचीच सत्ता दिवसेंदिवस वाढत होती. मराठ्यांचे हे डोंगरी किल्ले काबीज करण्यांत मराठ्यांपेक्षां बादशहाचेंच नुकसान ज्यास्त होत चाललें होतें. एकामागून एक आपले किल्ले मराठ्यांनीं बादशहाचे स्वाधीन केले, यांत त्यांनीं स्वतःचा फायदाच पाहिला. विशेष त्रास पडल्याशिवाय जितका वेळ किल्ला लढवेल तितका लढवायचा, तेवढ्या वेळांत होईल तितका शत्रूचा नाश करावयाचा, स्वतःचे लोकांची हानि फारशी होऊं द्यावयाची नाहीं, व अगदींच हातघाईवर काम आल्यास, आपण होऊन किल्ला खालीं करून देऊन निघून जावयाचें, अशी युक्ति मुद्दामच योजण्यांत आली. इकडे किल्ल्याबाहेरच्या मराठी फौजेनें बादशहाचे छावणीसभोंवार घिरट्या घालून, त्याचें सामानसुमान लुटावें, बाहेरून येणारी रसद व खजिना मारून न्यावा; त्यांतूनही पावसाची वेळ व किल्ला खाली करून देण्याची वेळ एक आणावी, असाच प्रकार मराठ्यांनीं मुद्दाम घडवून आणिला. अशा अनेक युक्त्या त्यांनीं केल्या. जो किल्ला ताब्यांत येई, त्यांत अगर त्याचे आजूबाजूस मोगल फौजेस अन्न सुद्धां मिळावयाचें नाहीं. डोकीवर एकसारखा पाऊस; नदीनाले असे तुडुंब भरून गेलेले, कीं बादशहाच्या मिजासी फौजेचें त्यांजपुढें कांहींच चालूं नये. येणेंकरून किल्ले घेण्याच्या कामीं बादशहास कांहींच लाभ न होतां, उलट नुकसान मात्र होत होतें. आपण आहों कोठें, व करतों काय, हें समजण्याइतकी सुद्धां त्याची बुद्धि आतां तीव्र नव्हती. मराठ्यांनीं मात्र धूर्तपणा केला. किल्ले कांहीं दिवस शत्रूच्या हातीं गेले तर जाऊं देत, थोडी बेअब्रू झाली तरी पत्करलें, पण त्यापायीं विनाकारण नुकसान व्हावयाला नको. वस्तुतः या पद्धतीनें त्यांचें म्हणण्यासारखें नुकसान कांहींच झालें नाहीं. किल्ले कायमचे ताब्यांत ठेवण्यास ज्या तजविजी कराव्या लागतात, त्या बादशहाकडून कधीं झाल्या नाहींत, व होण्याजोग्याही नव्हत्या. त्यामुळे इकडून किल्ले काबीज करीत जसजसा बादशहा पुढें जाई, तसतसे मराठे मागून येऊन तेच किल्ले अल्पायासाने पुनः परत घेत. यामुळे मराठ्यांचें नुकसान न होतां बादशहाची खराबी झाली.