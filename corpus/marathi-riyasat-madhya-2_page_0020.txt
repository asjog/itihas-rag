मिळतांना व पुनः या प्रसंगीं, निष्कारण वाद उपस्थित करून, मित्यांची ढोबळ चूक करण्यांत 'डफ'च्या मनांतील कुत्सित बुद्धि मात्र व्यक्त होते. सामान्यतः दरएक प्रसंगाची मिति प्रथम नक्की करून मग त्याचें वर्णन करावयाचें, हा जो इतिहास लिहिण्याचा सर्वमान्य मार्ग तो 'डफ'नें यथायोग्य स्वीकारिलेला दिसत नाही.

शाहू छत्रपतीचा स्वभाव व कर्तबगारी यांचा विचार पुढें स्वतंत्र कलमांत करावयाचा आहे. नानासाहेबास पेशवाई पद देण्यांत त्यानें मोठी चूक केली, आणि तेणेंकरून त्यानें आपल्या वंशजांचे हातपाय कायमचे बांधून घेतले, असा शाहूवर कित्येकांचा आक्षेप आहे. उलट पक्षीं काळ व परिस्थिति पाहून शक्य तितकी चांगलीच व्यवस्था शाहूनें करून ठेविली, असें दुसऱ्या पक्षाचें प्रतिपादन आहे. शाहूच्या अंगीं कांहीं कांहीं विशिष्ट गुणांची कमतरता असली, तरी त्यास मनुष्याची पारख होती; किंबहुना, प्रत्येकाची योग्यता ओळखून, त्याजकडून योग्य ती कामगिरी घेऊन राज्याचा परिपोष करणें, हेंच काम शाहूनें चांगलें केलें, असें म्हणतां येईल. महाराष्ट्रीयांच्या अंगीं अठराव्या शतकाच्या ऱ्हास-काळांत जितका म्हणून कर्तृत्वसमुच्चय होता, तितक्याचा शाहूनें उपयोग करून दाखविला. यापेक्षां ज्यास्त करामत करून मराठशाहीचें स्वातंत्र्य त्यानें चिरंतन करून ठेविलें नाहीं, याबद्दल एकट्या शाहूस किंवा अमुक एका विशिष्ट व्यक्तीस जबाबदार धरतां येत नाहीं. त्याज-बद्दल सर्व राष्ट्र जबाबदार आहे. नानासाहेबासारख्या तरुणाच्या हातांत राज्यसूत्रें देण्यांत शाहूनें चांगलीच योजकता दाखविली, असें म्हणावें लागतें. राज्यकारभार अंगावर घेऊन तो सुरळीतपणें चालविण्यास तत्कालीन मंडळींत दुसरा इसम तितका लायक नव्हता, हें परिणामावरूनही सहज दिसून येतें. बारामतीकर बाबूजी नायकांत नानासाहेबाची कर्तबगारी नि:संशय नव्हती. प्रतिनिधींना तर आपले स्वतःचे व्यवहार सुद्धां सांभाळण्याची ताकद नव्हती. रघूजी भोसले किंवा