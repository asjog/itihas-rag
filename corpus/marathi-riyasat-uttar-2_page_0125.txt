अडचणीची जबाबदारी घ्यावयास नको. असा हा शोचनीय प्रकार उत्तरोत्तर वाढत जाऊन नाना महादजींचें वितुष्ट आलें.
बादशाही कारभारांत महादजीची परिस्थिति आरंभीं बिलकूल अडचणीची नव्हती. होळकरासारखा बलाढ्य सरदार व मुख्य कारभारी नाना यांचें संपूर्ण पाठबळ त्यास असतें, तर तिकडील व्यवस्था अल्पावकाशांत सुरळीत झाली असती. परंतु होळकरास नानानें दक्षिणेंत टिपूच्या स्वारींत गुंतविलें आणि दिल्ली, जयपुर, जोधपुर वगैरे ठिकाणीं महादजीच्या व्यतिरिक्त आपले स्वतंत्र वकील ठेवून महादजीनें केलेला उपक्रम जरुरीप्रमाणें पोखरून काढण्याची सिद्धता ठेविली. सदाशिव दिनकर किंवा आपाजीराम महादजीजवळ राहून बातम्या पाठवीत, तेवढ्यानें समाधान न होतां आपल्या स्वतंत्र वकिलांकडून बातम्या आणविण्याची चिंता नाना अहर्निश बाळगीत असे. नाना अंतस्थ रीतीनें आपले पाय मागें ओढतो अशी महादजीची समजूत होऊन वर्ष सहा महिने त्यानें सर्वच पत्रव्यवहार नानाशीं बंद केला. संशयानें संशय वाढत गेले, तेव्हां नानानें स. १७८५ अखेर राघोबल्लाळ* गुरुजी नांवाच्या आपल्या एका विश्वासु गृहस्थास, महादजीकडे पाठवून सविस्तर हकीकत आणविली. हा गृहस्थ ता. ३०-१-१७८६ रोजीं मथुरेस पोंचला. ‘ कित्येक मजकूर पाटील बावांशीं बोलून उत्तरें पाठवावीं म्हणोन मशारनिल्हेस आज्ञा जाली होती.’ त्याप्रमाणें ता. १९-५-१७८६ रोजीं १४ कलमी पत्र राघो बल्लाळानें पाठविलेलें उपलब्ध आहे, त्यांतील तात्पयार्थ असा कीं:—
टिपूचे युद्धास इंग्रजांनीं कुमक करावी, व फरासीसांची कुमक पेशव्यांनीं आणिल्यास इंग्रजांनीं विषाद मानूं नये, असें नानानें विचारल्यावर महादजीनें इंग्रज वकिलामार्फत कलकत्त्यास लिहून कळविलें. जबाब आला कीं, पेशव्यांस इंग्रजांची कुमक लागल्यास मुंबईहून मागवावी, करार होईल त्याप्रमाणें खर्चास द्यावें. फरासिसांची कुमक आणविणें इंग्रजांस पसंत नाहीं.
जंजिरा येथील हबशास जिंकून त्याचा प्रांत हस्तगत करावा हा मराठशाहीच्या कर्तव्याचा एक मुख्य भाग सिद्धीस नेण्याचा नानाचा विचार बरेच दिवस होता. प्रस्तुत तशी संधि आली. हबशाचे घरांत दुही उत्पन्न झाली तिचा फायदा घेऊन पुढील इलाज करण्याचा उपक्रम नानानें महादजीस विचारला.
* हा महादाजी बल्लाळ गुरुजींचा कोणी नव्हे.