स्वतः बादशहा विजापुरास गेला. विजापुरी लोक अगदीं शेवटच्या निकरानें लढले. १२ सप्टेंबर स. १६८६ रोजीं शिकंदर आदिलशहा शरण आला; आणि विजापुरचें राज्य संपलें. ह्या वेळच्या कारस्थानांची हकीकत मनूचीनें दिलेली वाचण्यालायक आहे.

ता. २८ जून १६८५ रोजीं शहाजादा मुअजम दुसरी फौज घेऊन गोवळकोंड्यावर गेला. ऑक्टोबरांत हैदराबाद काबीज करून त्यानें अतिशय लूट मिळविली. अबूहसन कुत्बशहा व्यसनासक्त होऊन गोवळकोंड्याचे किल्ल्यांत कोंडून बसला. त्याचे मुसलमान अधिकारी अगोदरच फितूर होऊन मोगलांस वश झाले होते. दिवाण मादण्णापंत यास कोणाची मदत नव्हती. औरंगजेबानें कुत्बशहास अशा अटी कळविल्या कीं, ' ब्राह्मण अधिकाऱ्यांचीं डोकीं कापून आमचेकडे पाठवावीं आणि त्यांबरोबर जवाहीर, हत्ती, रोख पैसे, व युद्धसामुग्री पाठवावी; आणि विजापुरास इतःपर मदत करणार नाहीं असें वचन द्यावें.' शहानें सर्व अटी कबूल केल्या. मादण्णापंताचें डोकें कापून त्यानें बादशहाकडे पाठविलें; आणि कित्येक किल्ल्याच्या तटावरून ब्राह्मणांचा कडेलोट केला. इतकें करूनही राज्याचा बचाव झाला नाहीं. शहाजाद्याच्या मनांत गोवळकोंड्याचें राज्य घ्यावयाचें नव्हतें; आणि तसें वचन त्यानें कुत्बशहास दिलें. पुढें तें वचन मोडून गोवळकोंडा जिंकण्याचा हुकूम औरंगजेबानें मुअजम यास पाठविला. तो त्यानें मानिला नाहीं. तेव्हां हा मुलगा असा डोईजड झालेला पाहून, त्यास मोठ्या युक्तीनें बादशहानें आपणाजवळ बोलवून घेतलें. त्याजबरोबर मुअजमचा मुलगा सुलतान अजीमुद्दीन, म्हणजे औरंगजेबाचा नातू, वीस वर्षांचा तरुण बांड पराक्रमी होता, त्यासही कांहीं बक्षीस देण्याची फुसलावणी दाखवून आपणाकडे बोलाविले. ते दोघे आल्यावर त्यांची निरनिराळी भेट घेऊन त्यांस बादशहानें कैद केलें. या प्रसंगीं अजीमुद्दीन बादशहास ठार मारण्याची परवानगी आपल्या बापाजवळ मागत असतां, ती मुअजमनें दिली नाहीं, आणि शांततेनें बंदीवास पत्करिला. ( मार्च ता. २, १६८७ ). ह्याप्रमाणें मुलाचा व नातवाचा बंदोबस्त औरंगजेबानें केला. इकडे मोगल फौज गोवळकोंड्यावर होतीच. पावसानें व अन्नावांचून फौजेचे हाल फार झाले. औरंगजेब कलबुर्ग्यास दर्शनास जाण्याचे मिषानें विजापुराहून निघाला, तो ता. १८ जानेवारी १६८७ रोजीं