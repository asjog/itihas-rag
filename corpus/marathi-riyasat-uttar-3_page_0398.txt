मोदीनें स्वतःच विष प्राशन केलें, कीं दुसऱ्याने कोणी प्रयोग केला याचा उलगडा झालेला नाहीं. एल्फिन्स्टननें पुष्कळ दिवसपर्यंत त्याचा कसोशीनें तपास केला. आपण पुण्यांतून गेल्यावर मागें तपास झाल्यास आपलीं कृष्ण कृत्यें उघडकीस येतील या भीतीस्तव त्यानें आत्महत्या केली, असा त्या वेळीं सर्वसामान्य समज होता. रेसिडेंटास भेटून सायंकाळीं घरीं आल्यावर सुलेमान नांवाच्या एक मांत्रिकास त्यानें घरीं आणिलें. त्या मांत्रिकानें कांहीं भारलेले पदार्थ त्यास खाण्यास दिले, त्यामुळे रात्रीं अतोनात वांत्या होऊन तो मरण पावला. पुण्यांत त्याचा बंगला व बाग होती आणि त्या बागेत एक गणपति होता त्यास अद्यापि मोदीचा गणपति असें म्हणतात. मोदी मरण पावतांच बाजीरावानें रेसिडेंटाकडे बोलणें करण्यास त्रिंबकजीची नेमणूक केली, त्यामुळे बाजीरावासंबंधानें रेसिडेंटाचें मन ज्यास्तच बिघडत गेलें. सदाशिवपंतभाऊची नरमाईची हातोटी त्रिंबकजीनें पार झुगारून दिली. पूर्वीचे संप्रदाय मोडून वाटेल तशीं सक्तीचीं बोलणीं तो बोलूं लागला. वसईचे तहनाम्याचे विरुद्ध काम होऊं लागलें. त्रिंबकजीच्या सांगण्यावरून नंगे गोसावी व पन्ही मुसलमान यांची नवीन फौज बाजीरावानें तयार केली. असें करितांना जुन्या मंडळीस दुखविल्यामुळे बाजीरावाची बाजू लंगडी पडत गेली. विष्णुपंत दादा गद्रे पुण्याचा प्रसिद्ध सावकार बाजीरावाचा जाच चुकविण्यासाठीं इंग्रजांचे कच्छपीं लागला. अशीच दुसरी मंडळी एल्फिन्स्टनच्या मदतीनें आपलीं वतनें कायम करून घेऊं लागली. कित्येक सावकार संरक्षणार्थ मुंबईस जाऊन राहिले.

पेशव्यांची एकनिष्ठ सेवा केलेला आणखी एक इसम **रूपराम चौधरी** होय. हा पानशांचे तोफखान्यांत चौधरकीच्या कामावर होता. नारायणरावाचे वधापासून तो दादासाहेबांचे लक्षांत वागून त्याज बरोबरच सुरत वगैरे ठिकाणीं होता. दादाचे मृत्यूनंतर त्यानें पुनः सवाई माधवरावाचे वेळीं बदामी, श्रीरंगपट्टण, खर्डा वगैरे स्वाऱ्यांत हजर राहून कामें केलीं. पुढें बाजीरावास पेशवेपद मिळाल्यावर वडिलांचा विश्वासु नोकर म्हणून रूपरामावर त्याची विशेष मेहेरबानी झाली. पेंढारी, भिल्ल, कोळी वगैरेचीं बंडें मोडण्याचें बरेंचसें काम बाजीरावाच्या हुकमानें रूपरामानें केलें. होळकरचे प्रसंगा-नंतर बाजीराव पळून वसईकडे गेला, तेव्हां महाडापर्यंत रूपराम, विंचुरकर व बापू गोखले त्याजबरोबर होते. महाडाहून ही मंडळी पुण्याचे बंदोबस्तास परत आली. पुढें रूपराम बाजीरावाचे नोकरींत असतां ता. १७-६-१८१४ रोजीं मरण पावला, आणि त्याचें काम दत्तक पुत्र रामचंद्रराव यास मिळालें. बाजीरावाचें व इंग्रजांचें युद्ध