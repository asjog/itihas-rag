नये, आणि मुसलमानांपासून आपलें राज्य यादवांस पुनः परत घेतां येऊं नये, ह्यावरून राज्याच्या बंदोबस्ताकडे रामदेवाचें लक्ष असावें तस नव्हतें असें दिसतें.
रामदेवाचा मुलगा शंकरदेव यानें दिल्लीस खंडणी पाठविण्याचें बंद केल्यावरून मलीक काफूरनें स. १३११ त पुनरपि दक्षिणेंत स्वारी करून, शंकरदेवास ठार मारिलें; आणि यादवांचें राज्य खालसा केलें (स. १३१२). अला-उद्दीनच्या मृत्यूनंतर दिल्लीस बंडाळी सुरू झाली. ती संधि साधून रामदेवाचा जांवई हरपालदेव यानें देवगिरींतून मुसलमान अंमलदार घालवून दिले; आणि यादवांचें राज्य पुनः स्थापण्याचा विचार चालविला, त्यावरून मुबारीक खिलजीनें स्वतः दक्षिणेंत येऊन, हरपालास पकडून जिवंत सोलून ठार मारिलें. त्या वेळेपासून दक्षिणेतील महाराष्ट्रीयांचें स्वातंत्र्य नष्ट होऊन, ते सर्वस्वी मुसलमानांचे अंकित झाले.

मलिक काफूरच्या स्वारीसंबंधानें खालील पत्र सरस्वतीमंदिरांत छापलें होतें. हें पत्र शके १२३४ चैत्र शु० १३ ( एप्रिल स. १३१२ ) चें आहे.
' कृष्णाजी विश्वनाथ पाठक केंदूरकर यांस गोपाळ भट्ट दामोदर भट्ट जोशी यांचें पत्र कीं, दिल्लीपति अला-उद्दीन यांचे हस्तक मलिक काफूर यांचा मुक्काम सेनेसह गोदातीरी आहे. त्यांनीं धर्माचा अत्यंत छळ चाल-विला आहे. आळंदीसही त्यांचे सैनिक उपसर्ग देतीलसें वाटतें. त्यांनीं श्रीच्या समाधीस उपद्रव देऊं नये, म्हणून ग्रामस्थ लोकांनीं सहस्र मुद्रिका सुवर्ण देऊन संधि करण्याचा बहुत प्रयत्न केला, परंतु निर्गम होत नाहीं. इतक्यांत गोपाळभट्ट जोशी यांचे ज्येष्ठ बंधु शंकरभट आळंदीस आले. त्यांनीं चतुराईनें यवनी मुल्लाचा वेष धरून यवन सैनिकांची समजूत केली. अशा रीतीनें संकटाचा परिहार झाला.' ( पत्राची भाषा अर्वाचीन दिसते ! )

१५. हेमाद्रि.--हेमाद्रि नांवाचा प्रसिद्ध विद्वान् गृहस्थ महादेव व रामदेव यांचा मुख्य प्रधान म्हणजे ' श्रीकरणाधिप ' होता. तो वत्सगोत्री यजुर्वेदी ब्राह्मण कामदेवाचा मुलगा. त्याच्या आजाचें नांव वासुदेव, आणि पणज्याचें वामन. त्याजकडे करणाधिपत्य म्हणजे सर्व कामांची मुखत्यारी होती. त्यानें धर्मशास्त्रावर अनेक ग्रंथ लिहिले आहेत. त्यांत कित्येक ठिकाणीं या यादववंशाची हकीकत दिली आहे. ती उत्कृष्ट पद्यांत रचिली असून, तिजवरून हेमाद्रीचें कवित्व व यादवांचें वैभव निदर्शनास येतें.