बिलकूल इच्छा नसतां, तुम्हींच मोठ्या फौजा एकत्र जमवून आमच्याशी युद्ध
करण्याचा इरादा व्यक्त केला आहे. तुम्ही स्नेह राखणार कीं युद्ध करणार याबद्दल
साफीचा जबाब विचारला असतां, तसा जबाब न देतां उलट निजामाचे हद्दीवर फौजा
जमवून बसलां आहां. आपल्या फौजा परत न्या असे कळविलें असतांही, आम्ही
अगोदर निघून जावें असें तुम्ही कळवितां, यावरून तुमचा युद्धाचा इरादा व्यक्त होत आहे.
मैत्रीसाठीं पुढे केलेला हात तुम्हीं झिडकारिला आहे. त्यामुळे आम्हांस युद्ध सुरू करणें
प्राप्त आहे. अर्थात् त्याची जबाबदारी तुमच्यावर राहील.' दुसरे दिवशीं ता.
७-८-१८०३ रोजीं वाळकीचे मुक्कामी से० वेस्लीनें जाहीर नामा काढला, की 'पेशवे व
निजाम यांच्या संरक्षणासाठीं आम्हांस सिंदे भोसल्यांशी युद्ध करावें लागत आहे. या
युद्धांत बाहेरच्या रयतेस यत्किंचित् उपद्रव देण्याची आमची इच्छा नाहीं. मात्र
लोकांनींही आमच्या फौजांस कोणताही त्रास देऊ नये. त्यांनीं स्वस्थ घरांत राहावें
म्हणजे त्यांस तोशीस पोंचणार नाहीं.'
अशा रीतीनें मराठ्यांच्या इतिहासांतील अत्यंत प्रचंड व प्राणघातक युद्ध सुरूझालें.
वर जे बनाव सांगितले आहेत त्यांत राजनीतींतले कित्येक विचित्र मासले अभ्यास-
कांस उपलब्ध होतील. त्याबद्दल जास्त विवेचन करण्याची जरूर नाहीं. एक महत्त्वाचा
मुद्दा असा निघाला की, बाजीरावानें राज्यत्याग केला कीं काय, आणि सरदारांस
न विचारतां परभारें त्या सर्वास बंधनकारक असा करार करण्याचा त्यास अधिकार
होता कीं नाहीं ? हा एक प्रश्न झाला, तर इंग्रजांच्या बाजूनें असा मुद्दा निघतो, की
इंग्रजांनीं तरी आपण वसईस केलेला करार कोठें पाळला ? बाजीरावावर उठलेल्या
बंडखोरांचें म्हणजे होळकर अमृतरावांचे पारिपत्य करणें इंग्रजांचें कर्तव्य होतें, त्या
ऐवजीं त्यांनीं त्याच्या दोस्ताचें पारिपत्य केलें, ही गोष्ट पुढे त्यांच्याच कृतीवरून
सिद्ध झाली. सिंदे भोसल्यांचा पाडाव होऊन होळकर मात्र निरंकुश राहिला, याजबद्दल
इंग्रजांस लाज वाटून पुढील सालीं त्यांनी होळकरावर शस्त्र धरिलें, आणि ते सिंदे-
भोसल्यांच्या नाकदुराया काहूं लागले. इतकें सर्व करून शेवटीं त्यांनी राज्यहरण
केलें बाजीरावाचें, हा मोठाच विश्वासघात होय. आणखी एक मुद्दा असा निघतो, कीं
वसईस झालेला करार पुरा पाडण्यास युद्धाचीच जरूर होती कीं काय ? युद्ध केल्या-
शिवाय देशांत शांतता प्रस्थापित झाली असती की नाहीं? याचाही निर्णय विचारवंतांनीं
वेल्स्लीबंधूंच्या विरुद्धच दिला आहे. युद्ध न करतांही येथे इंग्रजांची सार्वभौम सत्ता
स्थापन होंऊं शकली असती. एकंदरींत या युद्धाची जबाबदारी वेल्स्ली बंधूवर आल्या-

