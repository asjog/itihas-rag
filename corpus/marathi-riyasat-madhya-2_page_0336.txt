दहशत मात्र चांगली बसविली; म्हणूनच त्याचा पाडाव केल्याबद्दल
पेशवेपक्षास तितकी कृतकृत्यता वाटली. दमाजीच्या परिणामानें ‘ आपण
म्हणूं तें सिद्ध करूं ’ ही धमक पेशव्यानें व्यक्त केली. कैक वर्षे
भिजत पडलेलें अर्धी गुजराथ घेण्याचें घोंगडें एकदांचें संपविलें; आणि
विरोध करणाऱ्या सरदारांनीं इतउत्तर पेशव्यांपासून काय अपेक्षा ठेवावी
याचा धडाही सर्वांस शिकविला. दाभाडे व गायकवाड मुख्य सरकारचा
हुकूम धाब्यावर बसवून गुजराथेंत वाटेल तसा कारभार करते तर,
मराठशाहीचे तेव्हांच तुकडे पडते असा अनुभव आला असता.
हा अनिष्ट प्रकार पेशव्याचे मनांत होऊं द्यावयाचा नव्हता. बाकी
पेशव्यास गुजराथेंत प्रत्यक्ष जाऊन राहवयाचें नव्हतें, आणि तसा प्रकार
पुढें बनलाही नाहीं. पेशव्यानें आपल्या मनांतील भाव खं. ३ ले. १३६त
उत्कृष्ट व्यक्त केले असून, हा लेख मागें पृ. २७५ वर देण्यांत आलाच आहे.
ताराबाईच्या व गायकवाडाच्या बंडाव्यामुळें पेशव्यास दोन वर्षांचा खो
बसला: नासिरजंग मेल्याबरोबर निजामशाहीचा निकाल करण्याची चालून
आलेली संधि फुकट गेली, येणेंकरून निजामशाहीत बुसीचा हात
शिरकला, त्यास काढण्यांत आणखी कित्येक वर्षे अशींच फुकट गेलीं.
गाजीउद्दीनला निजामीवर आणण्याचें कारस्थान एक वर्षाने लांबणीवर
पडलें; आणि शिंदेहोळकरांच्या उत्तरेंतील उद्योगास पेशव्याचें पाठबळ
वेळेवर न मिळून, पर्यायानें पानिपतचा प्रसंग ओढवला. असे एक ना
दोन अनेक बेरेवाईट परिणाम ऐतिहासिकदृष्ट्या या दोन वर्षांतील दुहीच्या
झगड्याचा विचार करितांना मनांत उद्भवतात. मार्मिक ‘अभ्यासेच्छूंनीं
त्यांचा व्यास्त विचार करणें जरूर आहे.