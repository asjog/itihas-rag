आपली मुख्य फौज ठेवून यशवंतरावानें ता. ८ रोजीं एकदम दिल्लीवर चाल केली. तेथें थोडीच इंग्रज फौज बंदोबस्तास होती. तिजवर क० बर्न हा अम्मलदार असून क० ऑक्टरलोनी रेसिडेंट होता. एक आठवडापावेतों होळकरानें दिल्लीचे तटावर तोफा चालवून शहर काबीज करण्याचा शिकस्तीचा प्रयत्न केला. परंतु शहर त्याचे हातीं आलें नाहीं. इकडे लेकनें तयारी करून मथुरेहून ता. १७ ऑक्टोबर रोजीं दिल्लीकडे चाल केली. त्यापूर्वीच क० बर्न ता. २६ रोजीं दिल्ली सोडून आपलीं पलटणें घेऊन साधारणपुरास मूळ नेमणुकीचे जागीं जाण्यास निघाला. बर्नची फौज थोडी आहे ही बातमी राखून त्याचे मागोमाग ता. २९ रोजीं होळकरानें बागपतावर यमुना उतरून पलीकडे शामली येथें बर्न यास गाठलें, आणि त्याचा पुढें सहारणपुरास जाण्याचा मार्ग अडवून धरिला. हा प्रकार लेक यास समजतांच तो ही मागोमाग ३१ ऑक्टोबर रोजीं बागपतावर यमुना उतरून होळकराचे पाठीवर ता. ३ नोव्हेंबर रोजीं शामलीवर दाखल झाला. पण त्या पूर्वीच होळकर तेथून निघून गेल्याची बातमी त्यास कळली, आणि तेव्हांपासून होळकर व लेक यांची जी धावपळ सुरू झाली, तिच्या योगानें होळकरानें आदल्या वर्षी से० वस्लीला इशारा दिला होता, त्याचा प्रत्यय लेकयास आला. शामलीहून होळकरानें समरूचे बेगमेकडे गुलामलीखान यास पाठवून तिला सामील करून घेण्याचा प्रयत्न केला. परंतु बेगमेनें दुटप्पी वर्तन ठेवल्यामुळें तिचा भरंवसा होळकरास पटेना. तिनें तीस हजार रुपये दिले ते घेऊन तो लेकच्या समाचारास गेला. त्याच्या तोंडावर त्यानें महिपतराव रामचंद्र यास पाठविलें. त्यानें पेंढाऱ्यांच्या साह्यानें लांडगेतोड करून लेकचा दारूगोळा खराब केला.. पुढें यशवंतराव सारमेवरून फर्रुखाबादेस गेला ( ता. १६-११-१८०४ ), तेथें लेकनें त्याजवर छापा घातला, तो मोठ्या शर्तीनें परत फिरवून कानपूरची इंग्रजी छावणी जाळून टाकण्याच्या विचारानें यशवंतराव तिकडे चालला असतां फौजेंत फितूर झाल्याचें आढळल्यावरून तो एकदम यमुना उतरून डीगचे आश्रयास आला. लेकनें पाठोपाठ येऊन तारीख १.१२.१८०४ रोजीं डीगचे किल्ल्यास मोर्चे लाविले. येणेंप्रमाणें गेल्या दोन महिन्यांत यशवंतरावाच्या दौडीनें इंग्रज पलटणें भारी जेरीस आलीं. दररोज पंचवीस मैलांहून कमी दौड कधीं पडली नाहीं; आणि छापे वगैरे घालतांना तर कधीं कधीं ७०-७५ मैलांची मजल मारल्याशिवाय भागलें नाहीं.

५ रणजीतसिंग जाट*-येथ पावेतों होळकरानें स्वतः एकट्यानेंच इंग्रजांशीं