रात्र जहाली. तेव्हां दहनाचा विचार भाऊराव जोशी यांस सांगितला. त्यांनीं आज्ञा घेऊन कळवितों म्हणून गेले. त्यांची वाट दोन तीन घटका पाहिली. त्यांनीं विचारलेंच नाहीं. नंतर मी घाटग्यांस सांगितलें. त्यांनींही विचारलें नाहीं. नंतर प्रीतीराव चव्हाण यांस कांहीं दरबारखर्च कबूल करून मजकूर सांगितला. त्यांनीं जाऊन महाराजांस विनंती केली. त्याजवर महाराजांनीं दोन घटका खलबत केलें. चव्हाणांचा नेट पडला. त्यावरून मी पुढें जाऊन महाराजांस विनंती केली कीं आपणांकडे पाडाव आले, त्यांस अग्निसंस्कार करणें हें महाराजांचे लौकिकास चांगलें. त्याजवरून दहन करावें म्हणून आज्ञा जाहली. महाराजांनीं जोशीरावांस सांगितलें, साहित्य लागेल तें देणें. इतकें होईपर्यंत अडीच प्रहर रात्र झाली. नंतर प्रेताजवळ आलों. घोडीवर पासोडी होती ती काढून त्यांत प्रेत घालून घोडीवर घेतलें. वाट अवघड, त्यांत पाऊस थोडा पडत होता. पहाटेच्या तीन घटका रात्रीस हमीदवाड्यावर आलों. साऱ्या गांवांत दोन मोटा गोवऱ्या सांपडल्या. इतक्यांत सूर्योदय झाला. रत्नाकरपंतांचे गोटांत लाकडें तीस चाळीस भारें मिळालीं. गांवानजीक तळें आहे तेथें जागा नेमिली. गांवांतील पांच सात असामी भिक्षुक आणून प्रेत तळ्यावर नेलें. मंत्राग्निसाठीं चांगला ब्राह्मण मिळाला नाहीं. मग भडाग्नि देऊन दहन केलें. दुसरे दिवशीं रक्षा व अस्थी काढिल्या. मिरजेस किंवा कृष्णेस नेणेस ब्राह्मण मिळेना. दूधगंगेंत रक्षा विसर्जन केली. अस्थी मिरजेस पोंचविल्या. चौघे पुत्र शिवाय कुटुंबिक मंडळी, शिवाय आप्त थोर थोर असतां समयास जवळ कोणीच नाहीं. नारो हरि करंदीकराचा जन्मांतरींचा योग उभा राहिला, म्हणून अशा पुण्यश्लोकाचे देहास हात लागून अंतकाळची सेवा जी पुत्राचे हातून व्हावयाची ती माझे हातून घडली. भाऊंचा काळ उत्तम प्रकारें जाहला. आमरणान्त क्षात्रधर्मानें पेशव्यांची सेवा करून, धारातीर्थी शूरास मरण यावें तसें आलें. असा प्राणी सूर्यमंडळ भेदून उत्तम लोकास जातो. श्रीगणपति आराध्य दैवत त्याची निस्सीम भक्ति, अंगारकी चतुर्थी व्रताचा दिवस, एक पत्निव्रत, दिगन्त कीर्ति प्रदोषसमय त्या कालीं देह विसर्जन जाहलें. *

या प्रसंगाच्या पुष्कळ हकीकती उपलब्ध आहेत. पाडाव सांपडलेल्या एवढ्या नामांकित पुरुषास छत्रपतींनीं क्रूरपणानें वागविल्यामुळे हा बनाव लोकांच्या मनांत अद्याप ताजा आहे. भाऊंचा मुलगा रामचंद्रपंत लिहितो, ‘ सायंकाळचे सहा घटका दिवसास लढाई झाली. आमची फौज नामोहरम होऊन मागें फिरली. वडील मागें लष्करापुढें तयार होऊन उभे होते. जवळ सामान थोडें होतें. तों करवीरकरांचे फौजेची