आरंभी गव्हर्नर जनरलचें काम सोडून स्वदेशीं गेला; आणि त्याच्या जागीं मॅकफर्सननें दीड वर्ष काम केलें. हेस्टिंग्जचें धोरण महादजीला केव्हांही न दुखवावें असें होतें, तें इतर इंग्रजांस पटलें नाहीं. सालबाईच्या तहापासून इंग्रज-मराठ्यांचे सर्व व्यवहार महादजीच्या मार्फत चालू लागले, याचें वैषम्य पुण्यांतील नानाफडणीस वगैरे कारभाऱ्यांस वाटून, त्यांनीं मुंबईकरांशीं बोलणें करून पुण्यासच स्वतंत्र इंग्रज वकील ठेवण्याचें ठरविलें. याच संधीस म्हणजे स. १७८५ च्या आरंभीं दिल्लीच्या बादशहानें महादजीचा आश्रय केला, त्या अधिकाराच्या जोरावर महादजीनें इंग्रजांकडे बंगाल, सुरत वगैरे प्रांतांच्या चौथाई वसुलाची मागणी केली, ती इंग्रजांस अतिशय झोंबली, आणि कसेंही करून महादजीचें वर्चस्व कमी करण्याचा घाट इंग्रजांनीं रचिला, त्यास नानाफडणिसानें दुजोरा दिला.

चार्लस् मॅलेटचा जन्म सन १७५२ त झाला. थोडेसें शिक्षण मिळाल्यावर तो ईस्ट इंडिया कंपनींत कारकुनी नोकरी पतकरून स. १७७० त मुंबईच्या वखारींत दाखल झाला. पुढें त्याची बदली खंबायतेस झाली. स. १७७५ त महीवरील लढाईत दादा पराभव पावून पळून खंबायतेस गेला, तेथून मॅलेटनें जहाजांची वगैरे सोय करून त्यास सुरतेस पोंचविलें. या उपकाराबद्दल दादा मॅलेटची सदैव वाखाणणी करी. या वेळीं मॅलेटनें फारशी व हिंदुस्थानी भाषांचा चांगला अभ्यास केला. कांहीं वर्षांनीं त्याची बदली मुंबईस गव्हर्नरचा सेक्रेटरी म्हणून झाली. दरम्यान पुण्यास इंग्रज वकील नेमण्याची वाटाघाट चालून नानाफडणिसाचा रुकार येतांच त्या जागीं मॅलेटची नेमणूक करण्यांत आली. मात्र हा वकील कलकत्तेकर गव्हर्नर जनरलच्या हुकमतींत राहावयाचा असल्यामुळे, मॅलेटनें प्रथम कलकत्त्यास जाऊन समक्ष कामाची समजूत घ्यावी, आणि रस्त्यानें जातांना महादजी शिंद्याची भेट घेऊन पुढें जावें, असा त्यास मुंबईकरांचा हुकूम झाला. सहज प्रवास घडतो तर सर्व देशस्थिति अवलोकन करून त्याची हकीकत लेखी सादर करावी, असें मॅलेट यास कळविण्यांत आलें; आणि त्यासाठीं एक इंजीनियर व आणखी दोन इंग्रज त्याजबरोबर देण्यांत आले. या संबंधानें नानानें महादजीस लिहिलें कीं, ‘सरकारचीं व आम्हीं आपलीं पत्रें मालिट यास पुण्यास येण्याविषयीं पाठविलीं आहेत. ते आल्यावर लिहून पाठवूं. ’ नानानें मुंबईसही कळविलें कीं, ‘ कलकत्त्याहून पुण्यास वकील रवाना करणार त्यास मेत्र मालिट वाकब आहेत, तेच आल्यास फार चांगलें. ’