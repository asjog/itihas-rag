ती प्राणत्याग करूं लागली. तिला चिमाजीआप्पानें बाजीरावाकरितां आपणाकडे
घेतलें आणि पुढें बाजीरावाचे हवालीं केलें. ( वर पृ. ३७४ पहा ).
	यांपैकीं छत्रसालाचे मार्फत ती बाजीरावास प्राप्त झाली हा पहिलाच प्रकार
ज्यास्त विश्वसनीय दिसतो कारण तिच्या संततीला राज्याचा हिस्सा देण्याचें
वचन बाजीरावानें दिलेलें असून समशेरबहादराचे वंशास पुढें बुंदेलखंडांत
कमावलेली बांद्याची जहागीर देण्यांत आली. मस्तानी स. १७३३ च्या सुमारास
बाजीरावाकडे आली असावी. बुंदेलखंडचा राजा छत्रसाल याची एक मुसलमान
रक्षा होती, तिची मुलगी मस्तानी बाजीरावानें बुंदेलखंड जिंकल्यानंतर त्यास
प्राप्त झाली मग ती छत्रसालानें नजर केलेली असो, अगर आपखुषीनें आलेली
असो. तिनें आपल्या लावण्यानें बाजीरावाचें चित्त आकर्षून घेतलें. शनिवारच्या
वाड्यांत तिच्याकरितां बाजीरावानें स्वतंत्र जागा बांधिली, तिचें नांव मस्तानी-
महाल आणि त्या बाजूच्या दरवाजास ' मस्तानी दरवाजा ' असें नांव होतें. ती
नृत्य व संगीत यांत कुशल होती. बाजीराव तिला बहुधा आपल्याबरोबर
स्वारींत नेत असे. साताऱ्यास तो शाहू छत्रपतीच्या भेटीस गेला असतां एकदां
मस्तानीस त्यानें आपल्या बरोबर घेतलें. शाहूनें बाजीरावाची याबद्दल पुष्कळ
निर्भर्त्सना केली. साताऱ्यास जोशी व अनगळ पेशव्यांचे सावकार होते, त्यांनींही
बाजीरावाची पुष्कळ कानउघाडणी केली. पुढें पुण्यास आल्यावर बाजीरावाचा हा
नाद वाढतच गेला. राधाबाई, चिमाजी आपा, नानासाहेब इत्यादि मंडळींस हा
प्रकार पाहून बाजीरावाची चीड आली, आणि हें त्याचें वेड कसें सोडवावें या
संबंधानें त्यांच्या मसलती सन १७३९ त जोरानें चालू होत्या. बाजीरावास
जास्त जोरानें सांगितल्यास तो कदाचित् वैताग करील, जिवास वगैरे अपाय
करील, अशीही या जवळच्या मंडळींस भीति पडली होती. स. १७३९ च्या
नोव्हेंबरच्या सुमारास चिमाजी आप्पा, पुरंदरे वगैरे वजनदार लोकांनीं बाजी-
रावाचा चांगला निषेध केला. त्यावरून रुसून बाजीराव देवदर्शनाकरितां ह्मणून
करकंब्यास जाऊन तेथून पाटसास जाऊन राहिला. इकडे चिमाजीआप्पानें
मस्तानीला वाड्यांतील एका खोलींत अडकवून बाहेर चौकी पहारा बसविला.
तेथून युक्तीनें आपली सुटका करून ती २४ नोव्हेंबर रोजीं पळून पाटसास बाजी-
रावाकडे गेली. मागोमाग पुरंदरे, मोरशेट काका वगैरे मंडळी पाटसास गेलीं,