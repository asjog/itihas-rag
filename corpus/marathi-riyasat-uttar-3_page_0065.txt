चालेनासें झालें. पण कित्येक प्रकरणांत बाजीरावाचेही नानाची आर्जवें केल्याशिवाय
चालत नसे. रघूजी व मुशीर यांची प्रकरणें अगदींच हातघाईवर आलीं होतीं, तीं
नानाच्याच कलानें मिटविणें बाजीरावास भाग पडलें. निजामाचें साह्य संपादण्याकरितां
नानानें मुशीरास करार लिहून दिला, तो बाजीराव मंजूर करीना, म्हणून मुशीर अत्यंत
चिडून पुण्यांतून रागानें चालता झाला, तेव्हां त्याची समजूत काढण्याकरितां बाजीरावानें
उभयतां गोविंदरावांस त्याचे मागोमाग सिद्धटेक येथे पाठवून खड्याच्या तहांतील
खंडणीची व मुलखाची पाऊण हिस्सा सूट ता. १०-५-१७९७ रोजीं मंजूर करून
मुशीरकडे पाठविली, त्यावरून त्याची थोडी शांतता होऊन तो आपले राज्यांत निघून
गेला, तो जुलईत हैदराबादेस पोंचला. तेथे त्यानें पुण्याची सर्व हवाल यजमानास कळवून
सावध केलें. निजामाचा वकील रघूत्तमराम पुण्यास आला होता त्यासही पुढें नानानें
परत पाठविलें. कैदेतून सुटल्यावर जवळ जवळ एक वर्ष मुशीर पुण्यास राहून तेथील
सर्व छिद्रं समजून घेतल्यावर मग परत गेला.
रघूजी भोसल्याचीही अशीच समजूत बाजीरावास काढावी लागली. त्यासाठीं
भोसले व नाना बाजीरावाचे भेटीस वाड्यांत गेले. मेजवानी होऊन वस्त्रं दिलीं. हा सर्व
सत्कार स. १७९७ च्या जून महिन्यात सिंद्याकडील नागव्या तरवारीच्या पाहाऱ्यांत
उरकला. नाना तशीच जरूर पडल्याशिवाय बाजीरावाचे भेटीस बहुधा जात नसे. काय
कारभार करणें तो आपल्या घरी बसून करी. भोसल्याशीं त्याचें रहस्य चांगलें होतें.
रघूजी ता. १७-७-१७९७ रोजीं पुणे सोडून नागपुरास गेला. वाटेंत नाव फुटून त्याचें
जवाहीर बुडालें. सिंद्यास या वेळीं बाजीरावानें नगरचा किल्ला दिला हें मागें सांगितलेंच
आहे. त्यामुळे किल्लयांत मोरोबादादा कैदेंत होता त्यास तेथून काढणें भाग आलें. त्यास
आणण्यास नानानें दादागद्रे यास पाठविलें. त्यास मोरोबा म्हणाला, दुसरीकडे तरी
कैदेंतच ठेवणार त्यापक्षीं मी येथून हालत नाहीं. जबरदस्तीनें नेल्यास प्राणनाश करीन,
पुढें युक्तीनें त्यास काढून नानानें त्रिंबकचे किल्ल्यावर ठेविलें आणि नगरचें ठाणें सिंद्यास
खालीं करून दिलें. आबा चिटणीस व त्याचा भाऊ कृष्णोवा हे नानाबरोबर महाडास
होते, म्हणून त्यांजवरही सिंद्याचा राग झाला. तथापि नानाचे आग्रहावरून दहा लाख
रुपये सिंद्यानें नजराणा घेऊन कृष्णोबाच्या नांवें चिटणिसी करून दिली. रायाजी पाटील
नानाचे पक्षांत दिसल्यावरून त्याचा सरंजाम सिंद्यानें जप्त केला. दौलतरावाचा कारभार
कृष्णाजी शेट्या करीत होता, तो १७९७ च्या मे महिन्यांत वारला. पुढें बाणाजी रोट्या
कारभार करूं लागला. हे कारभारी तात्पुरती प्रकरणं उरकणारे असल्यामुळे सिंद्याचें
