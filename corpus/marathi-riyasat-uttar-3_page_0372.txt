होळकराच्या सर्वच साथीदारांचीं चरित्रे अनेक दृष्टींनीं स्फूर्तिदायक आणि
बहादुरीच्या दृष्टीनें इतिहासांत कायम स्थान मिळण्यास पात्र आहेत. यशवंतरावाला
शोभतील असेच त्याचे साथीदार होते. लाला भवानीशंकर, मीरखान, हरनाथसिंग,
शामराव महाडिक, अचबेसिंग, शहामतखान, बाळारामशेट, विठ्ठल महादेव किबे,
गणपतराव दिवाण वगैरे किती तरी पुरुषांची नांवें यशवंतरावाच्या कारभारांत येतात.
त्यांचेही संपूर्ण वृत्तान्त आपणांस कळणे जरूर आहे. मीरखानाचा सगळाच
इतिहास अजब कृत्यांनीं भरलेला आहे. इंग्रजांनीं त्याजपुढे हात टेकून त्यास टोंकचें राज्य
नेमून दिलें, तें अद्यापि त्याच्या वंशांत चालू आहे. दिवाण गणपतराव हा नारोगणेश
याचा मुलगा. याच्या अंगीं विशेष कर्तबगारी नव्हती. भवानीशंकरानें आपल्या
आठवणी फारशी भाषेत लिहिल्या असून त्यांचें रूपांतर नुकतंच इंदुरास प्रसिद्ध
झालें आहे तो ग्रंथ व होळकराची कैफियत यांतील हकीकती जरी च-हाटासारख्या
अद्भुत कथा वाटल्या, तरी त्यांतील पुष्कळ भाग इंग्रजी कागदपत्रांनीं साधार ठरतात.
निदान मराठींत इतक्या विस्तृत दुसऱ्या हकीकती उपलब्ध नाहींत. मराठशाहीच्या
त्या पडत्या काळांत साहस, शौर्य, दीलदारपणा इत्यादि उच्च गुणांचें दिवाळे वाजलें
असल्यामुळे हे दोन ग्रंथ विशेष आदरणीय वाटतील. परिस्थति ध्यानांत घेऊन हीं
पुस्तकें वाचलीं तर त्यापासून पुष्कळ बोध होईल.
५ यशवंतराव, खंडेराव व काशीराव यांचे अंत. - मराठशाहीच्या
अखेरीस यशवंतराव होळकर हा असामान्य पुरुष निर्माण झाला, म्हणूनच पेशवाईच्या
बुडत्या काळांत मराठ्यांच्या अंगचें पूर्वीचे पाणी पुनः एकवार चांगलें झळकलें.
लाखेरीच्या लढाईपासून होळकरशाही बुडविण्याचा सिंद्यांचा प्रयत्न चालू होता, तो
यशवंतरावानें हाणून पाडिला. आज होळकरांचें राज्य शाबूद आहे याचें श्रेय प्रथम
यशवंतरावालाच दिले पाहिजे. होळकरांइतकी गंडांतरे दुसऱ्या मराठ्यांवर आलेलीं
आढळत नाहींत. यशवंतरावाचा मुख्य गुण म्हणजे तडफ व शौर्य. त्या वेळीं त्याच्या
तोडीचा सेनानायक दुसरा कोणी नव्हता. त्याचें अंतःकरण उदार होतें; आणि
स्वतःपेक्षां तो आपल्या साथीदारांच्या मुखसोयींकडे विशेष लक्ष देई. आरंभीं त्याचा
उत्कर्ष होत गेला, तेव्हां तो हाताखालच्या मंडळीस अत्यंत प्रिय होता. इंग्रजांचा
तोफखाना व मुख्यतः कपटनीति यांचा प्रभाव दुःसह होऊन त्यास अपयश आलें,
तरी एकंदरीत इंग्रज त्याजपुढें अगदीं टेकीस आले. त्याचे मोठे पराक्रम पुष्कळ
सांगण्यासारखे आहेत. दौलतरावाच्या कंपूचा त्यानें फन्ना उडविला. हडपसरची लढाई

