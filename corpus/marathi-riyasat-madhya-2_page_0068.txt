हे आम्ही आपले कर्तव्य समजतों, अशा प्रकारचा प्रयाग काशीकडील लोकांचा समज करण्याचा विशेष उद्योग या वेळीं नानासाहेबानें केला. त्यांत त्याचे राज्यकौशल्य दिसून येतें. हरएक तीर्थाचे ठिकाणीं त्यानें सर्व विधी यथासांग केले; तेथील देवब्राह्मणांची पूजा व संभावना केली. त्यांच्या तक्रारी ऐकून घेतल्या; आणि स्वतःविषयीं एकप्रकारचा पूज्यभाव लोकांचे ठिकाणी उत्पन्न केला. प्रयाग, काशी वगैरे पवित्र ठिकाणें अयोध्येच्या नबाबाचे हातांतून सोडवून आपल्या कब्जांत घ्यावी, अशी नानासाहेबाची मोठी इच्छा होती, आणि अनेक पत्रांत ती त्यानें वारंवार आपल्या सरदारांस कळविली आहे. नानासाहेब फौजेसह काशीकडे आला, तेव्हां अयोध्येचा नबाब सफतरजंग यानें काशींतील ब्राह्मणांस दहशत घातली की, तुम्ही आपले ब्राह्मण राजास परत फिरवा, नाहीं तर तुम्हां सर्वांस बाटवून मुसलमान करूं. त्यावरून नारायण दीक्षितास पुढें करून काशीकर ब्राह्मण नानासाहेबाकडे अर्ज करण्याकरितां आले. तेव्हां ‘ ब्राह्मणांस माझ्यामुळें त्रास होत असेल, तर मी काशीस येत नाहीं, मात्र मला गंगास्नान घडावें ’ हें ऐकून ब्राह्मणांनीं नानास एकटयासच आपल्या मेळ्यांत घेऊन स्नान घालून परत पाठविलें. नंतर पेशवा परभारें फौज घेऊन परत गयेस गेला, अशी आख्यायिका वर्णिलेली आहे, तींत काय तथ्य असेल तें असो.

नानासाहेबाची धार्मिक प्रवृत्ति बाजीरावाहून विशेष बळवत् होती. बाजीराव केवळ शिपाई गडी. सर्व बाजूंनीं संधानें त्यास साधत नसत. पण नानासाहेब धूर्त होता; ब्रह्मेन्द्रस्वामी, हिंगणे, पाटणकर, दीक्षित इत्यादिकांकडे गौरवांचीं पत्रें पाठवून परभारें आपला बोज व कीर्ति वाढवावी, अशी त्याची पद्धत होती. पेशवाईपद मिळाल्यावर त्यानें नारायण दीक्षित यास २९ सप्टेंबर १७४० चें पत्र लिहिलें, त्यांत खालील मजकूर आहे, ( का. सं. प. या. ले. ११ ).

‘ स्वामींचे आशीर्वादाचा सर्व आमचा विचार आहे, दुसरें दैवत आम्ही जाणत नाहीं. संसर्गदोषाचा परिहार करावा, याविषयीं