बहुमोल वस्त्रभूषणें देऊन गौरविलें. ऋत्विजांस प्रत्येकीं पांच पांच हजार व पुरोहितास चोवीस हजार रुपये दक्षिणा दिली. इतर ब्राह्मणांस ज्याच्या त्याच्या योग्यतेप्रमाणें हजार, पांचशें, दोनशें अशा रकमा दिल्या. कमींत कमी दक्षिणा पंचवीस रुपये होती. शिवाय गोसावी, तापसी, गोरगरीब यांस पांच, चार, दोन याप्रमाणें रकमा वांटिल्या. देवस्थानास वतनें व इनामें करून दिलीं.

यानंतर अष्टप्रधान व इतर अधिकारी यांस वस्त्रें देण्याचा समारंभ झाला. ज्यानें त्यानें आपापलीं पदें वस्त्रांसह स्वीकारून बहुमान पुरःसर महाराजांस नजराणा करून मुजरे केले. बाळाजी आवजी चिटणीस यास चिटणिशीचीं वस्त्रें दिलीं. सर्वांचे मुतालिकही नेमून दिले. अष्टप्रधान जेव्हां बाहेर स्वारीवर किंवा फिरतीवर असत, तेव्हां तळमुक्कामावर बसून त्यांचीं कामें या मुतालिकांनीं चालवावयाचीं होतीं. श्यामजी नाईक पुंडे, शेषाप्पा नायकाचा नातू, यास फौजेच्या बक्षीगिरीचीं वस्त्रें दिलीं. वरकड सुभेदार, महालदार, कारखानदार, फौजेचे सरदार व मानकरी यांस ज्या त्या अधिकाराची वस्त्रें देण्यांत आलीं.

अधिकार्‍यांस वस्त्रें देऊन दरबार आटोपल्यावर महाराजांची स्वारी हत्तीवर सोन्याचे अंबारींत बसून देवदर्शनास जाऊन आली. त्या वेळीं सर्व प्रधान, अधिकारी, सरदार, दरकदार, फौजा, वाद्यें वगैरे आपापल्या मिसलीनें स्वारीसमागमें होते. स्वारी परत येतांना रस्त्यांत ठिकठिकाणीं सुवासिनींनीं त्यांस आरत्या केल्या व लोकांनीं पुष्पवृष्टि केली. अशा रीतीनें हा त्रयोदशीचा समारंभ पुरा झाला. एकंदर समारंभास एक कोट बेचाळीस लक्ष होन म्हणजे चार कोटी रुपयांचे वर खर्च झाला, असें म्हणतात. मेजवान्या, देवदर्शनें व राज्यव्यवस्थेचीं कामें इत्यादि प्रकार पुढें पुष्कळ दिवस चालू होते.

राज्याभिषेकसमयीं शीतलपुरीनामक काशीचा संन्यासी, पोलादपुरचा परमानंद गोसावी, आणि त्र्यंबकेश्वरचा विद्वान् ब्राह्मण नारायण आश्रम यांचा शिवाजीनें उत्कृष्ट सत्कार करून शीतलपुरीपासून उपदेश घेतला. ( तारीखी-शिवाजी. )