श्रीमंतांनीं ओढून पलंगावर बसविलें. मग पूर्वीच्या गोष्टी काढिल्या. म्हणाले
तुला कांहीं द्यावेंसें वाटलें. परंतु आतां जामदार पोतनीस घरास गेले असतील.
तेव्हां अंगावरची पांढरी शालजोडी काढून पुरुषोत्तमरावाचे अंगावर घातली.
बाईसाहेबांकडून विडे देवविले. याप्रमाणें श्रीमंत नानासाहेबांची पूर्ण कृपा
संपादिली.’ [ हरिवंशाची बखर पृ. १४-१५ ]. ही बखर वाचली म्हणजे
पुष्कळ आख्यायिका व व्यक्तिस्वभाव समजतात. या हकीकतींतील पुरुषोत्तम
कृष्ण हा पटवर्धन घराण्यापैकीं नानासाहेबाच्या लोभांतला गृहस्थ होता.
परत येतांना वर्षप्रतिपदेस इंदुरास जाऊन नर्मदेवर मुक्काम असतां ११-४-६१
रोजीं मांधाता येथें तुलादान करण्यांत आलें. त्या वेळीं ना० सा० चें वजन ४५६८
तोळे म्हणजे ११४ पौंड भरलें. स. १७५४ च्या जून महिन्यांत अशाच तुला-
दानप्रसंगीं तें ७१२२ तोळे म्हणजे सुमारें १७८ पौंड होतें. ३३ व्या वर्षी
१७८ पौंडांचें वजन असणें म्हणजे तो पुरुष भव्य, हाडोपेरानें थोराड व बराच
स्थूल असला पाहिजे. नर्मदेहून पुढें येतांना १६ मे रोजीं गोदातीरीं कायगांव
टोक्यास बाजीरावाचें श्राद्ध करून ३ जून रोजीं पेशवा पाबळास आला. तेथून
पुढें तो एक दोन दिवसांनीं पुण्यास दाखल झाला. याच वेळेस पुण्याचा प्रसिद्ध
लकडी पूल घाईघाईनें सहा दिवसांत तयार करण्यांत आला. ‘पुलाचे कामावर
स्वारी नित्य जात होती’ [ का. सं. श. पृ. १८-१९ ]. हळूहळू तब्यत
ज्यास्तच क्षीण झाली. १८ जून रोजीं स्वारी पर्वतीचे बंगल्यांत जाऊन राहिली.
दिवसेंदिवस भाऊसाहेबांच्या शोकें करून शरीर कृश झालें. बुद्धिभ्रंश झाला.
लोकांस शिव्यागाळी करूं लागले. कारभार विपरीत होऊं लागला. पुत्रशोक
व बंधुशोक ( भा. ब. श. ). अंतकाळीं जवळ कृष्णराव पारसनीस व कोन्हेरे
त्रिंबक होते. गोपिकाबाई व नाटकशाळा पलीकडे खोलींत होत्या. काळ जाहला
तेव्हां रघुनाथ बाजीराव जवळ आले, त्यांनीं मांडी दिली. माधवरावसाहेबही
होते. मंगळवार ज्येष्ठ वद्य ६ शके १६८३ रोजीं दीड प्रहर रात्रीं देहावसान
झालें. लकडी पुलाजवळ सार्थक केलें. तेथें वृंदावन आहे [ का. सं. श. ].
‘ प्रधानपंत क्षयाची व्यथा होऊन वारले’ [ धा. रा. च. पृ. ३० ],