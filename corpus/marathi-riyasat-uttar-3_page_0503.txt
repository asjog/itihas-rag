पेशव्याचें राज्य जिंकण्याचा ठराव करून तसे हुकूम ठिकठिकाणच्या आपल्या
हस्तकांस पाठविले होते; आणि त्या धोरणानें सर्व नाक्यांच्या ठिकाणीं आपल्या फौजा
ठेवून दिल्या. इंग्रजांचा हा प्रकार कांहीं गुप्त नव्हता. आपल्यावर इंग्रजांनीं चढाई
केल्यास त्याचा प्रतिकार करणें बाजीरावाचें कर्तव्य होतें आणि तें त्यानें सुचलें तसें
केलें. सैन्याची जमवाजमव तर केलीच आणि शिवाय शिंदे, होळकर, भोसले यांजकडे
आपल्या मदतीस येण्यासाठीं निकडीचे खलिते पाठविले. तसेंच आपल्या राज्यांतील
सर्व किल्ल्यांची व आरमाराची तयारी लढाईच्या उद्देशानें त्यानें जय्यत करविली.
बाजीराव आपलेकडून इंग्रजांचे फौजेत फितुर करीत होता तो तर सिद्धीस गेला
नाहींच, उलट यशवंतराव घोरपडे व बाळाजीपंत नातू हे बाजीरावाच्या हालचालींच्या
संपूर्ण बातम्या रोजच्या रोज रेसिडेंटास पुरवीत असत.

बाजीरावाची एल्फिन्स्टनशीं सन १८१७ च्या ऑक्टोबरांत शेवटची भेट होऊन
भाषण झालें तें असें:-“ तुमचे आमचे ऐक्यतेस किती संवत्सरें झालीं, आगम
निगम भूत भविष्य पाहून तुम्हांशीं ऐक्यता केली, ते समयीं करार मदार, कित्येक
कामाच्या तजविजी करून रूपास आणावें त्याचा जिम्मा तुम्ही सर्व प्रकारें करितां,
आज तागाईंत काय झालें याचें स्मरण करावें. ” असें बहुतां प्रकारचें करणें त्यांचे
पुढें ठेवून कुंठित करून बोलणें बंद झालें. इतकें तुम्ही करीत असतां तुमचें मानस
मी कदापि तोडिलें नाहीं. येणेंकरून ऐश्वर्य अथवा जो पदार्थ माझे अंगीं
होता तो तेजहीन झाला. मी मूळ मंत्रावेगळा तुमचे करण्यांनीं झालों. जो मी होतों
तो आज नाहीं. तुम्ही कशास पुसतां ? तुमचे स्नेहाची जोड मात्र केली कीं जी कला
अंगीं होती ती दवडून बसलों.”

बाजीरावानें इंग्रजांशीं युद्ध सुरू करावें अशी सल्ला त्यास एका बापू गोखल्या-
शिवाय दुसऱ्या कोणीं दिली नाहीं. विठ्ठलराव विंचूरकर हा ज० स्मिथच्या फौजे-
बरोबर बरेच दिवस कामगिरीवर होता, त्याला सर्व इंग्रजी लष्कराची माहिती चांगली
झालेली होती. मराठ्यांच्या बाजूस टापटीप व जूट बिलकूल नसल्यामुळें युद्धांत
इंग्रजांशीं आपला निभाव लागणार नाहीं असा त्याचा अभिप्राय असून तो त्यानें
स्पष्टपणें बाजीरावास कळविलाही होता. जुना मुत्सद्दी गोविंदराव काळे* यानेंही आपलें
मत इंग्रजांशीं युद्धाचा प्रसंग आणूं नये असेंच स्पष्टपणें बाजीरावास सांगितलें. मुख्य

* हा गृहस्थ पुढें नोव्हेंबर १८२३ त मरण पावला ( ऐ. जु. गो. १०६ ).