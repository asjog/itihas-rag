वाटाघाट होऊन प्रत्येक बाबतींत इंग्रज त्यास बांधून घेऊं लागले, त्यामुळे आपण
इंग्रजांच्या जाळ्यांत अधिकाधिक गुंतत चाललों असें दिसतांच, त्याचें अंतःकरण
कचरूं लागलें. तहाची वाटाघाट वसईस न होतां पुण्यास होती तर असा
बंधनकारक तह बनलाच नसता. परंतु वसईच्या कोंपऱ्यांत इंग्रजांनीं त्यास
पोकळ शब्दांनीं खूष ठेवून तहावर कायमपणाची सही घेतली. तेव्हांपासून बाजीराव
त्यांतून सुटण्याची व इंग्रज त्यास जास्त गुंतविण्याची धडपड करूं लागले. बाजीरावाचा
लेखी आधार इंग्रजांना पाहिजे होता, तो या तहानें त्यांस मिळून त्यांनीं धूर्तपणानें
त्याचा भरपूर उपयोग करून घेतला. तहाच्या वाटाघाटींत बाजीरावास दोन घरभेदे
सहायक मिळाले. एक रघुनाथराव चिनापठ्ठणकर व दुसरा बळवंतराव नागनाथ.
दुसऱ्याची ओळख वाचकांस आहेच. रघुनाथराव हा लहानपणापासून मद्रासेंत
इंग्रजांच्या संगतींत वाढलेला व त्यांस दैवत मानणारा होता. मात्र त्यास इंग्रजी भाषा
लिहितां बोलतां चांगली येत होती. बाजीरावास न दुखवितां तो म्हणेल त्यास निमूटपणें
अनुमोदन देणारे स्वार्थी व अदूरदर्शी असे हे दोन गृहस्थ होते. तिसरा इसम खंडेराव
नीळकंठ रास्ते बाजीरावाचे तैनातीस होता. तहाचा मुख्य मतलब असा:—
( १ ) एकाचे शत्रुमित्र तेच दुसऱ्याचे शत्रुमित्र मानणें; ( २ ) इंग्रजांनीं स्वतःचे
मुलखाप्रमाणेंच बाजीरावाचे मुलखाचें संरक्षण करणें; ( ३ ) त्यासाठीं सहा पलटणें
व तोफा युद्धोपयोगी सामानासह बाजीरावांचे मुलखांत ठेवणें; ( ४ ) खर्चासाठीं
सव्वीस लक्ष नक्त उत्पन्नाचा मुलख इंग्रजांस कायम देणें; ( ५ ) इंग्रजांशीं बिघाड
करणाऱ्या दुसऱ्या टोपकरांस पेशव्यानें आपले राज्यांत न ठेवणें; ( ६ ) निजाम
वगैरे हरकोणाशीं बाजीरावाचा तंटा असल्यास त्याचा निकाल इंग्रज बहादुर करतील
तो त्यानें मान्य करणें; ( ७ ) गायकवाडानें इंग्रजांशीं दोस्तीचा तह केला होता,
त्यास बाजीरावानें मान्यता देऊन, त्याचा गायकवाडाशीं दावा असेल तर त्यांत इंग्रज
बहादुरांचा निकाल त्यानें मान्य करणें; ( ८ ) कारणपरत्वें सहांपेक्षां जास्त पलटणें
इंग्रजांनीं बाजीरावास व बाजीरावानें इंग्रजांस आपली फौज देऊन एकमेकांचें साह्य
करणें; आणि ( ९ ) एकमेकांनीं आगाऊ कळविल्याशिवाय परदरबाराशीं सवाल जबाब
न करणें. अशा प्रकारचें या तहाचें स्वरूप होतें. सुरत शहर व तेथील आपले सर्व
हक्क तहांत बाजीरावानें इंग्रजांस लिहून दिले. ‘ हा तहनामा चंद्रसूर्य आहे तों
पावेतों बहाल व बरकरार ( कायम ) राहील, मिति. पोष शु. ७ शके १७२४. ’
( ता.३१-१२-१८०२ ). क्लोज व बाजीराव यांच्या सह्या होऊन तह ग० ज० कडे