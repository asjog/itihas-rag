यांचीं मात्र नांवें घेतलीं नाहींत. दुसरे दिवशीं शास्त्र्याची मंडळी निघून पुण्यास आली.
तेथें त्यांस बाजीराव व त्रिंबकजी यांचा निरोप पोंचला, कीं तुम्हीं आतां आमचे
भेटीस येण्याचे कारण नाहीं. यास्तव दोघेही त्या दिवसापासून कडक बंदोबस्त करून
राहूं लागले. प्रकरण आपल्यावर शेकतें कीं काय याबद्दल त्यांस बरेच दिवस धास्ती
वाटत होती. त्यांनीं तपास तर कांहीं एक केला नाहींच, परंतु या प्रकरणाचा कोर्णी
उच्चार सुद्धां करूं नये, अशी सक्त ताकीद देऊन जो कोणी बाहेर त्याची चर्चा करील
त्याची वर्दी ताबडतोब त्रिंबकजीकडे लावण्यासाठीं त्यानें आपले गुप्त हेर चोहोंकडे
ठेवून दिले. गोविंदराव बंधुजी व भगवंतराव हे पुण्यास येऊन निर्भयपणे वावरूं
लागले. अशा रीतीनें जुलै महिना संपला. पुढें इंग्रजांनीं यासंबंधीं काय तजविजी
केल्या तें सांगावयाचें आहे. एल्फिन्स्टननें सर्व संबद्ध इसमांच्या स्वतः साक्षी घेऊन
तपास केला, त्यांत ज्या गोष्टी नजरेस आल्या त्यांवरून वरील हकीकत रचण्यांत
आली आहे.

४ शास्त्र्याच्या खुनाची बाजीरावास बाधा. - खुनाची बातमी एल्-
फिन्स्टन यास वेरूळ येथेच कळली, तेव्हां इतःपर बाजीरावासंबंधीं कांहीं तरी
निश्चित धोरण ठरविलें पाहिजे असा त्याचा ग्रह बनला. गायकवाड व बाजीराव
दोघेही इंग्रजांचे दोस्त. दोघांचा तंटा मिटविण्याचे काम त्यांनीं अंगावर घेतलेलें.
त्यासाठीं एकाचा वकील दुसऱ्याकडे आला असतां आणि त्यास इंग्रजांची जामीनगिरी
असतां त्याचा असा दिवसा ढवळ्या खून होतो काय, आणि त्या संबंधानें नुसतीं
कानांत तुळशीपत्रे घालून आपण बसायचें कीं काय ? असे विचार मनांत आणून
एल्फिन्स्टननें बाजीरावास वेरुळाहूनच एक पत्र लिहून कळविलें, की 'तुम्ही या
खुनाचा ताबडतोब तपास करून गुन्हेगारांना शिक्षा करा.' तसेंच ग० ज० कडेही
त्यानें सर्व हकीकत कळवून पुढील तजविजीसाठीं अधिकार मागविला. त्रिंबकजीवर
गुन्हा लागू होईल तर त्यास पकडून शिक्षा केल्याशिवाय इंग्रजांचा हा अपमान
धुऊन निघावयाचा नाहीं, खुनांत बाजीरावाचा जरी संबंध असला, तरी त्यास बाजूस
ठेवून त्रिंबकजीला शिक्षा झाली म्हणजे ती बाजीरावाला झाल्याप्रमाणेंच आहे, असें
मनांत ठरवून त्यानें तैनाती फौज जालना येथे होती तिला घोडनदीवर जाण्याचा
हुकूम पाठविला. बापू मैराळ वगैरे बडोद्याची मंडळी पुण्यास होती त्यांचें सर्व प्रकारें
संरक्षण करण्याची त्यानें तजवीज केली; आणि आपण वेरुळाहून निघून ता. ६
ऑगस्ट रोजीं पुण्यास पोंचला. रस्त्यांत त्याला पंढरपुराहून निघालेली मंडळी भेटली..
