एल्फिन्स्टनकडे बोलणें करण्यास पाठविण्याचा क्रम सुरू केला. परंतु त्याच्यावर संपूर्ण भरंवसा नसल्यामुळें वसईचा एक विद्वान भिक्षुक मोर दीक्षित मराठे व चिमणाजी नारायण या दोघांसही कारभारांत घेऊन तो सदाशिवपंताबरोबर रेसिडेन्सींत पाठवू लागला. या दोन्ही गृहस्थांनीं आपल्या विवाहित स्त्रिया वाड्यांत पाठवून बाजीरावाची मर्जी संपादिली होती. पोटसाहेबासही बाजीराव या मंडळीबरोबर रेसिडेन्सीच्या वाटाघाटींत बोलावीत असे. खडकीच्या लढाई पूर्वी मोर दीक्षित व पोटसाहेब यांनीं बरेच दिवस बाजीरावास आवरून धरिलें होते. पूर्वी चिंतोपंत देशमुख सदाशिव माणकेश्वराबरोबर होता तो ता. २-३-१८१७ रोजीं मरण पावला; आणि चिमणाजी नारायणावर पुढें इतराजी झाली, तेव्हां रामचंद्र भिकाजी ऊर्फ बापू करंदीकर यास बाजीरावानें जवळ आणिलें.

त्रिंबकजी डेंगळ्यास इंग्रजांनीं ठाण्याचे किल्ल्यांत बंदोबस्तानें ठेविलें. त्यास काशीस ठेवावें अशी बाजीरावाची सूचना असून अलाहाबादेस ठेवावें अशी एल्फिन्स्टनची सूचना होती. या सूचना अमान्य करून त्यास ठाण्यास ठेवण्याचा ग० ज० ने हुकूम केला, तो एल्फिन्स्टनला पसंत वाटला नाहीं. ठाण्यास बाजीरावाकडून त्रिंबकजीशीं दळणवळण चालण्यास पुष्कळ मार्ग होते. तसा प्रकार होऊं नये म्हणून मुद्दाम त्याचे पहाऱ्यावर इंग्रज शिपाई नेमण्यांत आले. परंतु याच मुळें बाहेरून त्रिंबकजीस सूचना करणें सोपें झालें. एक मराठा गृहस्थ पहाऱ्यावरील गोऱ्या अंमलदारापाशीं घोडेवाला म्हणून नोकरीस राहिला. वरच्या मजल्यावर त्रिंबकजीची कोठडी होती, तिच्या खालींच तळमजल्यावर घोड्याचा तबेला असून तेथें तो मोत्तद्दार घोड्याची चाकरी करितांना तोंडानें पोवाडे लावण्या वगैरे कवनें म्हणे. हा मनुष्य बाजीरावाकडूनच आलेला असल्यामुळे त्याचे द्वारें बाजीरावानें त्रिंबकजीशीं अनुसंधान बांधिलें. गाणीं म्हणण्यांतच उभयतांचे निरोप जाऊं येऊं लागले. हें अनुसंधान सुरू होण्यापूर्वी गोऱ्या अमलदाराशीं गोष्टी करितांना शास्त्र्याचा खून आपण केला, मात्र तो बाजीरावाचे हुकुमावरून केला, असें त्रिंबकजीनें कबूल केलें. तो मोतद्दार धन्याचा घोडा बाहेर फिरवयास घेऊन जाई, त्या वेळीं बाजीरावाच्या हस्तकांस भेटून त्यानें त्रिंबकजीच्या सुटकेची सिद्धता करून तसा इशारा कवनांच्या द्वारें त्रिंबकजीस दिला; आणि भाद्रपद वद्य ६ ता० १२-९-१८१६ रोजीं सायंकाळीं सात आठ वाजतां दोघेही तुरुंगांतून एकदम फरारी झाले. तबेल्याच्या भिंतीस भोंक पाडून त्यांतून हे बाहेर पडले आणि घोडे सिद्ध होते ते घेऊन पळाले. त्रिंबकजी प्रथम खानदेश बागलाणकडील डोंगरांत भिल्ल रामोशी मांग