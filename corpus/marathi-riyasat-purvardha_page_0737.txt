कित्येक गुण जगाच्या निदर्शनास यावयाचे होते, आणि त्यांचें नांव इतिहासांत अजरामर व्हावयाचें होतें, म्हणूनच त्याला विपरीत बुद्धि झाली. नाहीं तर, आपलें कल्याण न समजण्याइतका मंदबुद्धि औरंगजेब खचित नव्हता. पण ‘बुद्धिः कर्मानुसारिणी’, ह्या म्हणीप्रमाणें औरंगजेबाला आपल्या अत्यंत घोर पातकांचें प्रायश्चित्त भोगावयाचें होतें. राज्याचा नाश होऊनच त्या पापाचें क्षालन व्हावयाचें होतें. म्हणून बादशहाला अशी बुद्धि झाली.*

८. मराठ्यांच्या प्रमादांची मीमांसा.—औरंगजेबाशीं झगडण्यांत मराठ्यांनीं शौर्य व चिकाटी हे गुण प्रगट केले, त्याबद्दल त्यांची पुष्कळशी स्तुति करण्यांत येते. मराठ्यांच्या इतिहासांत या युद्धास ‘ स्वातंत्र्यार्थ युद्ध ’ असें भपकेदार नांव देण्यांत येतें. मनुष्य स्तुतिप्रिय असतो, आणि वरील प्रकारची स्तुति मराठ्यांस आवडली तर नवल नाहीं. परंतु ह्या स्तुतीच्या मुळाशीं खरा प्रकार काय आहे, याचा प्रत्येकानें शांत विचार केला पाहिजे, या बाबतींत अनेक महत्त्वाचे वाद व मुद्दे आहेत, त्यांचें थोडेसें विवेचन अनभ्यस्त वाचकांकरितां येथें करावयाचें आहे. युद्धांत समोर मृत्यु हटकून दिसत असतां, आणि जिवंत परत येण्याची आशा नसतां, जेव्हां राष्ट्रांतले पुष्कळसे लोक राष्ट्राचा बचाव करण्यास झटून पुढें येतात, तेव्हां त्या राष्ट्रास जिवंत राष्ट्र आणि त्या लोकांस स्वातंत्र्यप्रिय म्हणतां येईल; अशी निःस्वार्थ कामगिरी त्या वेळीं सुद्धां फारच थोड्या मराठ्यांनीं बजाविली. संभाजीच्या मरणानंतर मोगलांशीं लढणें हा मराठ्यांना एक चांगला किफायतशीर धंदाच झाला होता. या

* टीप :—औरंगजेबाच्या कारकिर्दीचे अनेक फारशी इतिहास आहेत, त्यांत हिंदूंनीं लिहिलेले दोन अत्यंत मोलवान् आहेत. एक भीमसेनाचा दिलकाश व दुसरा पट्टणच्या ईश्वरदास नागराचा फतूहती-आलमागरी. ह्या दुसऱ्याची फक्त एकच प्रत ब्रिटिश म्यूझियममध्यें आहे. हे दोघेही हिंदु गृहस्थ औरंगजेबाच्या कारभाराचें योग्य अवलोकन करणारे होते, आणि ते त्याच्या नोकरींत नसल्यामुळें त्याचे स्तुतिपाठक नव्हते. गुजराथचा सुभेदार सुजायतखान याजपाशीं ईश्वरदास नोकर होता. त्याचा इतिहास १७३१ त पूर्ण झाला. त्या वेळीं तो सत्तर वर्षांचा होता. ईश्वरदासाची हकीकत ऑगस्ट १९१५ च्या मॉडर्न रिव्ह्यूमध्यें दिलेली आहे.