लोकसमाजाची प्रवृत्ति वाढत गेली. बाजीराव पेशवा गुणिजनांचा चहाता होता.
निरंजन माधव हा कर्नाटकांतील कवि बाजीरावाच्या आश्रयानें प्रसिद्धीस आला.
शाहूच्या व बाजीराव नानासाहेबांच्या रोजनिशा वाचल्या म्हणजे राज्याचे
कामीं खपणाऱ्या लोकांप्रमाणेंच देवस्थानें, सत्पुरुष, किंवा विद्वान ब्राह्मण
यांस इनामें, नेमणुका वगैरे करून दिल्याचे उल्लेख भरपूर आहेत. यास विद्येस
उत्तेजन असें एका अर्थे म्हणतां येईल, परंतु ही विद्या म्हणजे केवळ वेदविद्या
असून, ब्राह्मणांपुरतेंच हें उत्तेजन असे. इतर जातीयांस सार्वजनिक शिक्षण
देण्याची हल्लींची कल्पना त्या वेळीं बिलकूल नव्हती, या संबंधाचें विवेचन इतरत्र
करण्यांत आलेंच आहे. तसेंच इतर जातीयांस आपापल्या धंद्यांत पोटाचा
भरपूर उद्योग त्या वेळच्या राज्याच्या पसाऱ्यांत मिळत असल्यामुळे, त्यांनाही
ब्राह्मणांस मिळणाऱ्या या धार्मिक उत्तेजनाचा हेवा वाटल्याचें एकही उदाहरण
नाहीं. उलट मराठे, वैश्य, शूद्र वगैरे मंडळी भाग्यास चढली तेव्हां ते सुद्धां
धर्मोपार्जनास्तव नाना प्रकारची इनामें किंवा उत्पन्ने ब्राह्मणांसच करून देत असत.
ह्या संबंधांत हल्लींची भिन्न दृष्टि त्या वेळच्या समाजस्थितीस लागू करण्यांत मतलब
नाहीं. सर्व लहान मोठे सरदार स्वतःच्या मुखत्यारीनें इनामें किंवा वतनें
देत, त्यास सरकारच्या परवानगीची अपेक्षा नसे. जिंकलेल्या प्रदेशांतील लोकांचीं
इनामें, सदावर्ते वगैरे पेशवे जशींच्या तशीं चालवीत असत [ खं. १ ले.
१२३ व ५१ व टीप १०७]. परधर्मीयांचीही उत्पन्ने चालावण्यांत ते कसूर
करीत नसत. देवब्राह्मणांच ठिकाणी शाहू महाराजांची निष्ठा अतोनात असून,
त्यांचे उत्सव व उत्पन्नें यथायोग्य चालवावी अशी शाहूची पेशव्यांस अंत-
काळची निक्षून आज्ञा होती. शाहूची आज्ञा पेशवे परमेश्वराची आज्ञा समजूनच
पाळीत असत. देवब्राह्मणांच्या कृपेनेंच आपले उद्योग चालून राज्यवृद्धि
होते अशी पेशव्यांची तत्कालानुरूप समजूत होती.
गणपतिपुळें, सिद्धटेक, मोरेश्वर, थेऊर, नासिक इत्यादि ठिकाणी देव-
दर्शनास वारंवार जाण्याचा पेशव्यांचा रिवाज होता. तसेंच प्रसंगानुसार
हिंदुस्थानांत कुरुक्षेत्रापासून गयेपर्यनच्या सर्व यात्रा बहुधा सर्व ऐपतवान