असती, तर इतरांसही स्वार्थाचे दृष्टीने या प्रश्नाकडे पाहण्याची बुद्धि झाली नसती. बाजीराव कायमचा ठिकाणीं स्वस्थ बसेल, आणि सिंद्याचें लष्करी यंत्र असन्मार्गाने चालणार नाहीं अशी अटकळ नानास सुचली नाहीं. बाहेरचा दत्तक घेण्याच्या वरील निश्चयास वाळोबातात्याची अनुकूलता नव्हती. ‘ विचाराची गोष्ट लांबणीवर पडल्यानें सर्व आपापल्या जागीं योजना करितात, व गुणदोष पाहतात, ’ असा प्रकार झाला.

येथें संदर्भासाठीं आणखी एका गोष्टीचा उल्लेख करणें जरूर आहे. स. १७९४ त बाजीरावाची मातुश्री वारली, आणि पुढें खर्ड्याची स्वारी निघाली. तेव्हां बाजीरावास जास्त बंदोबस्तांत ठेवणें नानास आवश्यक वाटून त्यानें त्यास आनंदवल्लीहून जुन्नरास आणिलें, त्या वेळीं ‘ तुमची पुढील व्यवस्था स्वारी आटोपल्यावर लावून देऊं, ’ असें त्यास नानानें अभिवचन दिलेलें होतें. बाजीराव नानास लिहितो, ‘ आपण पत्र पाठविलें ते पावलें, लिहिलें कीं, ‘ आपण मंडळीसहवर्तमान जुन्नरास येऊन राहावें. प्रस्तुत मसलत आहे ही शेवटास जाऊन बाजद बरसाद हरयेक आपले सोईची आणि दौलतीस उप-योगी तोड काढावयास येईल.’ त्यास आपणांवर विश्वास ठेवून संशय न धरतां मंडळी सहवर्तमान खातरजमेनें जुन्नरास येऊन राहिलों. श्रीचे कृपेंकरून मसलतही शेवटास जाऊन स्वारी पुण्यास आली. पुढें सर्व भरंवसा आपलाच आहे. ’ या वचना-प्रमाणें नानानें बाजीरावाची व्यवस्था ठरविली नाहीं, म्हणून पुढें त्यानें सवाई माधवरा-वाकडे गुप्त पत्रव्यवहार केला, त्याचा परिणाम कसा विपरीत झाला, हें पूर्वी सांगितलेंच आहे. सवाई माधवरावाचे मृत्युसमयीं बाजीरावाची मनःस्थिति कशा प्रकारची होती हें यावरून कळून येईल.

बाहेरचा दत्तक घेण्याचें ठरल्यावर मुलांचा शोध चालू झाला. श्रीवर्धन, केळशी वसई वगैरे ठिकाणीं तपास झाला. ‘ दहा मुलें तीन घराण्यांत आहेत, पैकीं सहा जणांच्या मुंजी झाल्या आहेत. चौघांच्या झाल्या नाहींत. मुलांस आणावयास पालख्या व घोडीं सरकारांतून रवाना झालीं. कोकणांतून मूल चार आणिलें. निजसुरे यांचे घरीं आहेत. साताऱ्यास लिहून छत्रपतींची मंजुरी दत्तकास आणण्यांत आली. तथापि शिंदे होळकर यांचा बाहेरचा दत्तक घेण्यास रुकार मिळेना. चिमाजी आपास मांडीवर घ्यावें हा विचार त्यांचा, दुसरें मूल आणिल्यास त्यांचा रुकार नाहीं. दत्तकाचा मासला कोणासही बरा दिसत नाहीं. बायका देखील श्रमी आहेत. बाजी-रावास आणावें तर मागील द्वेष मनांत आणून बखेडे करतील; त्यास आणूं नये, असें