सनदेंत शाहू लिहितो, ' किल्ले सातारा भांडत होता, शेखमिरा जमावनिशीं किल्ल्यांत होते. स्वामींच्या पायाशी निष्ठा धरून किल्ला स्वामीस अनुकूल करून दिला, सबब नूतन इनाम करून दिला असे. ' किल्ला हातीं येतांच शाहूनें दरबार भरवून आपल्या नांवचे शिक्के करून राज्यकारभार सुरू केला. आजूबाजूचे परळी, वर्धनगड, महिमानगड वगैरे किल्ले हस्तगत होण्यास विलंब लागला नाहीं.

शके १६२९ सर्वजित् संवत्सरी माघ शु. १ सोमवार ता. १२ जानेवारी सन १७०८ रोजी जन्मनांव शिवाजी राजे ऊ. शाहू महाराज यांस राज्याभिषेक झाला. कामदारांच्या नेमणुका या पूर्वीच प्रसंगोपात्त करण्यांत आलेल्या यथाविधि कायम करण्यांत आल्या. पेशवा बहिरोपंत पिंगळे, सेनापति धनाजी जाधव, सचिव नारो शंकर, मंत्री रामचंद्रपंत पुंडे, सुमंत महादाजी गदाधर, अमात्य बाळकृष्ण वासुदेव ऊ. अंबुराव हणमंते, न्यायाधीश होनाजी अनंत, पंडितराव मुद्गलभट अशी मुख्य पदे तूर्तातूर्त देण्यांत आली. याशिवाय परसोजी भोसले यास सेनासाहेबसुभा हें पद देण्यांत येऊन, त्याचीच सर्व मदत शाहूस असल्यामुळे, त्याच्या घराण्यास शाहूनें कधीं अंतर दिलें नाहीं. परसोजीजवळ आनंदराव महादेव प्रभु देशपांडे मुरार बाजीचा पुतण्या काम करीत असून तो ताराबाईस सोडून शाहूस मिळाला, त्याजकडे पोतनिशी व खासनिशी सांगितली. हैबतराव निंबाळकरास सरळष्कर केलें. खंडो बल्लाळास चिटणिसी देऊन, परशुरामपंत अटकेत असल्यामुळें प्रतिनिधिपद प्रल्हाद निराजीचा मुलगा गदाधर प्रल्हाद यास तूर्तातूर्त देण्यांत आलें.

माघ शुद्ध १ शके १६२९ ता. १२ जानेवारी १७०८ पासून मार्गशीर्ष वद्य ३ शके १६७१, ता. १५ डिसेंबर १७४९, पावेतों शाहू छत्रपतीची कारकीर्द झाली. शाहूच्या पश्चात् मराठी राज्याचा कारभार बहुधा पेशव्यांनींच प्रमुखपणें चालविला. पेशव्यांच्या घराण्यांतील पहिला पुरुष बाळाजी विश्वनाथ यास ता. १७ नोव्हेंबर सन १७१३ रोजी शाहू छत्रपतीने पेशवाईचें काम दिलें. तेव्हांपासून शाहूच्या अखेरीपावेतों त्या कुटुंबांतील लागोपाठ तीन पेशवे झाले. शाहूच्या मृत्युनंतर ता. ०४ जानेवारी १७५० रोजी रामराजा छत्रपति झाला. तो सिंहा-