तरतरीत व वयपरत्वें स्वतंत्र होऊं पाहणाऱ्या पेशव्याचें मन ह्या करमणुकीकडे सहज वळविलें. त्याचें मन पाटीलबावांकडे विशेष लागलेलें पाहून नानासारख्या संशयी पुरुषाचे मनांत शिंद्याबद्दल स्पर्धा उत्पन्न झाली. तरी पेशव्याकडून नानाची अमर्यादा झाली नाहीं व त्याची नानाबद्दलची कृतज्ञताबुद्धि ढळली नाहीं. कारभार आपल्याकडे देण्याबद्दल महादजीनें पेशव्याकडे गोष्ट काढिली, पण त्यांनीं तिकडे फारसें लक्ष दिलें नाहीं. परंतु पाटीलबावा व पेशवे यांच्या स्नेहाचें लक्षण जास्त दिसूं लागतांच नानाच्या मनांत विकल्प येऊन त्यानें पेशव्यावर सख्त देखरेख सुरू केली व उघडे दरबार कमी केले. आपला अधिकार जाईल या भीतीनें या धूर्त, खोल, अभिमानी, परंतु मत्सरी आणि भित्र्या मुत्सद्यानें यापुढें पेशव्याशीं जें वर्तन सुरू केलें, त्या योगानें त्या तरुण व तेजस्वी राजपुत्राला आत्महत्या करावी लागली. तरी सुद्धां नानाचे डोळे उघडले नाहींत, व ब्राह्मणशाहीच्या खोट्या अभिमानानें काळ वेळ न पाहतां त्यानें पुढें जीं कारस्थानें केलीं त्यांच्या योगानें पेशवाई रसातळास गेली. ज्यानें राज्याची शक्ति एकवटून प्रथम त्याचें संरक्षण केलें, त्यानेंच उतारवयांत चालविलेल्या कोत्या मसलतींनीं ब्राह्मणशाही नष्ट झाली. त्याच्या खोल बुद्धीची व मध्यवयांतील मुत्सद्देपणाची कितीही तरफदारी केली, तरी त्याचें वर्तन शेवटीं राज्यास अपायकारकच झालें. यापुढें नानानें पेशव्यावर कडक पहारा ठेवून, पाटीलबावांच्या मसलती बंद करण्याचे उपाय चालविले. आपल्या परवानगीवांचून पेशव्यास कोणी भेटूं नये व त्यानें स्वारीशिकारीस जाऊं नये, असा बंदोबस्त केला. त्या जवळचीं आवडतीं माणसें दूर करून आपल्या मसलतींतील चहाडखोर लोकांचा भोंवतीं पहारा ठेविला. उघड दरबार बंद होऊन परवानगीशिवाय मोठमोठ्या मुत्सद्यांसही पेशव्याची भेट बंद झाली. या वेळचा नानाचा कारभार सगळा उलटा झाला. ‘ मातबर लोक, फौज व सरदार यांचा कंटाळा, महालमुलुखांवर तेज करणें व चढ बसविणे व लोकांचीं प्रजेचीं कामें बंद झालीं. रयतेची दाद नाहीं. लहान माणसें व शागीर्द कृपेंत वागूं लागले. ’ यामुळे माधवरावाच्या चेहऱ्यावर खिन्नता व औदासीन्य भासूं लागलें. तात्पर्य, पाटीलबावांच्या स्पर्धेनें बिचाऱ्या पेशव्यास फार जाचणूक होऊं लागली. पाटीलबावांनीं मात्र कारभाऱ्यांचा स्पष्ट अपमान किंवा उपमर्द न करितां सदोदित आपणाकडे कमीपणा घेण्याचा क्रम ठेविला. ” महादजीच्या हयातींत पेशव्यावर एवढी सख्त नजर नानानें ठेवलेली दिसत नाहीं. हे सर्व