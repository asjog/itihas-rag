जुन्नरास असतां सिंध्यांशीं करार झाला त्यांत बाजीरावानें लिहून दिलें होतें कीं,
आम्हांस नेऊन राज्यावर बसवावें, म्हणजे निमें राज्य व पन्नास लाख रुपये तुम्हांस
देऊं आणि मोरोबा दादास कैदेतून सोडूं. ही रक्कम सिंदे पुण्यास दाखल होतांच
बाजीरावाकडे मागूं लागला. ‘ कराराप्रमाणें तुम्हीं वेळेवर येऊन आम्हांस पुण्यास
आणिलें नाहीं. आतां येथें आल्यावर नाना निघून गेले. सरकारांत पैशाची ओढ. ’
असें म्हणून सिंद्यासही त्यानें उडवून दिलें. तथापि बोलण्यांत त्यानें सिंद्याची ओत-
प्रोत स्तुति केली. शनिवार ता. २६ रोजीं वस्त्रें घेण्याकरितां म्हणून पुणें सोडून
बाजीरावानें खराडीवर येऊन मुक्काम केला. तेथून तो थेउरास गेला. प्रथम पासूनच
लहान मोठ्या गोष्टींत आपणांस विचारून सर्वांनीं कामें करावी असा रिवाज बाजी-
रावानें पाडिला. तूर्त साताऱ्यास जाऊन वस्त्रें घेण्यापूर्वी सिंदे व नाना यांचे ऐक्य कसें
करून द्यावें ही विवंचना बाजीरावास पडली. दोघेही त्यास नको होते. पण दोघांशिवाय
त्याचा जम बसण्याजोगा नव्हता. तथापि तुमच्यामुळें आमची राज्यावर स्थापना
झाली, असें उठल्यासुटल्या बोलून सिंद्यास त्यानें अगदीं गार केलें. आजच्या प्रसंगीं
श्रीमंतांस सिंद्यांपेक्षां दुसरें ध्यानच नाहीं असें सर्वांस भासूं लागलें.
पुण्यास जाग्यावर असेपर्यंत नानास किंमत होती. पुणें सोडल्यापासून नानाचा
अधिकार गेला आणि मागें बाजीरावास वाटेल तें करण्यास प्रतिबंध राहिला नाहीं.
नाना साताऱ्यास जाण्यास निघाला, तेव्हां छत्रपतीस बाहेर काढून त्यासच प्रमुख
करून आपण राज्याची नवीन घडी बसवावी असा एक विचार किंचित् काळ त्याचे
मनांत आला. तो सिद्धीस जाता तर पुढील इतिहास साफ बदलला असता. दत्त-
विधानाच्या भानगडींत शिरून पेशवाईचा पुनरुद्धार करण्यापेक्षां छत्रपतीकडूनच,
पुण्यास जी बजबज पुरी सिंदे बाजीरावाच्या असमंजस कृत्यांनीं माजली, ती बंद
पाडून, राज्याचा बंदोबस्त करण्याचा हा मार्ग कदाचित् त्या अंदाधुंदींत श्रेयस्कर
झाला असता असें वाटूं लागतें. नानानें महाराजांचें दर्शन घेऊन कळविलें,
‘ आपण खालीं उतरावें, फौजबंदी करावी, मी कोट रुपये आधीं आपणांपाशीं
ठेवितों. ’ परंतु या बोलण्यांत नानाचा हेतु छत्रपतींचा अधिकार चालू करण्याचा
नसून, केवळ सिंद्याचा शिरजोरपणा नाहींसा करून आपलाच कारभार सुरळीत
करावा असा असल्यामुळें, छत्रपतीनें त्यास सांगितलें, ‘ असे प्रसंगांत तुम्ही मसलत
करणार हे सिद्धीस न जातां विशोबा मात्र होणार. ’ या उत्तरावरून नानाचा जम
बसला नाहीं. छत्रपतींच्या या वाटाघाटींत नानाचा पक्षपाती सातारचा फडणीस बापू