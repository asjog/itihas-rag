ठार व कंपूंतील दोन तीन हजार ठार शिवाय जखमी याप्रमाणें झाले. सिंद्याकडील दोन ताम्रमुख सरदार एक डॉझ ( Daws ) व दुसरा असे व होळकराकडील एक इंग्रज अंमलदार हार्डिंग असे ठार झाले. सिंद्याचा सेनापति सदाशिवराव बक्षी जखमी होऊन ठार झाला. मालोजी घोरपडे यांस जबर जखमा लागल्या. बाबूराव आंग्रे जखमा लागून कुलाब्याकडे पळून गेले. यशवन्तरावाचे शिपाईगिरीची व खंबीरीची शर्थ झाली. सर्व रणांगणावर त्याची नजर सारखी होती. प्रत्येकाची हालचाल केवळ त्याच्याच हुकमानें होत असे. प्रत्येक हल्ला तो स्वतः पुढे होऊन चढवी. कोठेंही आणीवाणीच्या प्रसंगीं तो सर्वांच्या आघाडीस जाऊन छातीठोक उभा असे. श्रीमंतांचे अनेक सरदार व मुत्सद्दी लढाईत हजर होते, ते सर्व त्या प्रसंगांतून यजमानाचें अनुकरण करून सुरक्षित बचावले. कारण त्यांजवर होळकरानें लगटच केली नाहीं. बाजीरावाचा पाडाव करावा अशी त्याची इच्छा नव्हती. त्याचा सर्व रोख सिंद्याचे फौजेवर होता. त्यास मात्र त्यानें केव्हांही दया दाखविली नाहीं. या भयंकर प्रसंगांत सिंद्याकडील मनुष्यांस कोणी त्राता राहिला नाहीं, अशी अवस्था झाली.

स. १८०२ सालची ही दिवाळी अस्तमानपर्यंत अन्न देखील नाहीं अशी महाराष्ट्रांत प्रत्येकास आठवण राहाण्याजोगी गेली. कवाइती पलटणांचा मोठा भ्रम लोकांस वाटत होता. तो यशवंतरावानें या लढाईत साफ नाहींसा केला. सरकारच्या व सिंद्याचा पलटणांस होळकरांचा वेढा पडून त्यांच्या सर्व तोफा होळकराकडे पाडाव आल्या. बुणगेंही झाडून लुटलें गेलें. मुख्य लढाई कंपू कंपूंचीच झाली. अल्पावकाशांत दहा हजार माणसांचा संहार झाला ही गोष्ट ध्यानांत घेतां एवढा रक्तपात फारच थोड्या लढायांत झाला असेल, लढाईचा प्रारंभ हडपसरापाशीं होऊन कवडीच्या व वानवडीच्या दरम्यान मुख्य संग्राम झाला. यावरून या लढाईस हडपसर, घोरपडी, वानवडी, अशीं भिन्न नांवें पडलीं आहेत.

होळकर पुण्याकडे चालून येऊं लागला तेव्हांच बाजीरावानें कोंकणांत पळून जाण्याची तयारी अगोदरपासून करून ठेविली होती. परंतु सल्लागारांच्या आग्रहावरून होळकराचा पाडाव होईल या आशेनें तो भीतभीतच लढाईचे दिवसापर्यंत पुण्यांत राहिला. शिवाय त्यास पळून जाऊं देऊं नये असा बंदोबस्त खुद्द बाळोजी कुंजरानें ठेविला होता. लढाईच्या दिवशीं भल्या पहाटे वाड्यांत दिपवाळीच्या स्वयंपाकाची गर्दी उडून सकाळींच भोजन उरकून तो लढाईचा तमाशा पहावयास बाहेर पडला. भवानी पेठेंत येतांच वर्तमान समजलें कीं लढाई बिघडली. तेव्हां परत न येतां तो