सोडून चार कोस पुढें चालून गेले. माने यांनीं सांगून पाठविलें, आम्ही जेजुरीस
दर्शनास जातों. सरकारचे फौजेशीं अवज्ञा करावयाची नाहीं. तें इकडील सरदारांचे
चित्तास न येतां यांनीं तोफांची सुरवात केली. पन्नास गोळे उडत तावत् माने यांनीं आग-
ळीक केली नाहीं. नंतर बेजरब जरीपटक्यावर चालून घेतलें. दोन घटका लढाई झाली.
मान्यानें झाडून तोफा नेल्या. गणपतराव पानसे यास जखमा लागल्या. नाना पुरंदरे
जरीपटका युक्तीनें काढून सासवडच्या सुमारें आले. पांडोजी कुंजर प्रथमच पळाले ते
दोन दिवसांनीं पुरंदऱ्यास मिळाले. मालोजी घोरपडे जखमा लागून पाडाव गेले.
पांडुरंगराव बारामतीकर लढाईंत होते ते जखमा लागून एका घोड्यानिशीं
औरंगाबादेस पळून गेले.’ हा पांडुरंगराव पुढें हालअपेष्टेंत स. १८१० सालीं वारला.
लढाईनंतर मान्यानें आपला मुक्काम बारामतीस केला. पुढें सहा दिवसांनीं यशवन्तराव
होळकर बारामतीवर मान्याची भेट घेऊन तेथून जेजुरीस देवाचें दर्शन घेऊन
गारदौंडावर जाऊन राहिला. मान्यानें बारामतीची राखरांगोळी उडविली. बाबूजी
नायकाचें तें सुप्रसिद्ध ठिकाण एकवार गजबजलेलें होतें, तें आतां भिकेस लागलें.
बारामतीच्या लाढांईंत पडले व जखमी झाले त्यांची यादी पु. द. २ ले. १६४ यांत
आहे. मान्यानें जरीपटक्याचें निशाण हस्तगत केलें होतें तें सन्मानपूर्वक पुरंदऱ्याकडे
परत पाठविलें; आणि आम्ही तुमचेच आहों, बंडखोर नव्हों, असें यांत दर्शित केलें.
आश्विन शु. १२ ची ही अपेशी लढाई पुढें होणाऱ्या युद्धाचा पूर्वरंगच होय. बाजीराव
अगदीं भांबावून गेला. पुण्याचे लोक भयभीत होऊन वित्त व प्राण रक्षणासाठीं वाट
फुटेल तिकडे जाऊं लागले. खुद्द सरकारचा जामदारखाना सिंहगडास गेला.
बंदोबस्तासाठीं बाजीरावानें शहरासभोंवार तोफा ठेविल्या. ‘पुणें फुटलें. तऱ्हे व डोल्या
मिळत नाहींत. श्रीमंतांनीं रायगडास जाण्याची तयारी केली. तेव्हां ‘श्रीमंत होळक-
राच्या दहशतीनें गेले असा बाहेर बदलौकिक होईल,’ असें सांगून बाळोजी कुंजरानें
स्वारी तहकूब करविली. बारामतीची लढाई झाली त्याच दिवशीं बाजीरावानें आपलें
व बंधूचें कुटुंब रायगडावर पोंचविलें; आणि यशोदाबाईचा बंदोबस्त पक्का केला.
रायगड व यशोदाबाई हीं होळकराचे हातीं पडलीं नाहींत, म्हणूनच पुढें अमृतरावाचा
मुलगा विनायकराव बापू यास दत्तक देऊन पेशवाईवर आणण्याचा होळकराचा
घाट फसला. नाना फडणिसाच्या स्त्रीस सुद्धां तो या वेळीं रायगडावर पोंचविणार
होता, पण निघतांना ती अस्पर्शी झाल्यामुळे संकटांतून बचावली. सदाशिवराव
बक्षी यास शहामतखान पठाणानें नगरावर अडकवून धरल्यामुळे तो लगोलग