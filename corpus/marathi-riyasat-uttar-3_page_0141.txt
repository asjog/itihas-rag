बाजीरावानें घेतली. मिळून त्याचे बायकोस किंवा वंशजांस या संपत्तिपैकीं कांहीं मिळालें नाहीं. जिऊबाईस इंग्रजांनीं बाराहजार तनखा सालाचा बांधून दिला व निजामानें पूर्वोपकार जाणून तिजकडे पांच हजार रुपये चालू ठेविले, एवढेंच उत्पन्न त्या बाईच्या हयातीपर्यंत चालू राहिलें.’

   संपत्ति मिळविण्याचें एक तत्कालीन साधन पुढील उदाहरणांत दिसून येतें. ‘नारोशंकर मयत झाले त्यांच्या मुलापासून नजरेचा ऐवज घेतला, त्यामध्यें पकें पावणेदोनमण सोनें आलें. त्यांपैकीं चौरंग एक, कमल एक, संपुष्ट एक, येणें प्रमाणें चारशें तोळे वजन व पुतळीचें सोनें दर तोळेस रुपये सवा पंधरा प्रमाणें रघुनाथराव पटवर्धनानें घेतलें. समया, तबकें ताम्हनें वगैरे कोणीं कोणीं घेतलीं, बाकीचे दागिने सरकारांतून मोडून शिलेदारांस दिले. दहालक्ष रुपयांस जिन्नस पडले.’ गायकवाड वगैरे सरदार अशाच पैशाच्या पेंचास त्रासून इंग्रजांच्या पदरीं पडले.

   लोकांवर धाक व वचक बसविण्यांत नाना इतका करारी व निष्ठुर मनुष्य मराठशाहीत बहुधा झालाच नाहीं असें म्हणावें लागेल. नोकर तर त्यास चळचळां कांपतच. नानाची इतराजी होणें म्हणजे मोठेंच अरिष्ट असें सर्व लहान मोठ्यांस वाटे, म्हणून शक्य त्या रीतीनें त्याचा सतोष राखण्याची ते पराकाष्ठा करीत. दिनकर बाबूराव (खेर, गुल्सराईकर) याचें पुढील पत्र एक मासला म्हणून अवश्य वाचावें. ‘स्वामींचें तेज असें आहे कीं रोप केला तर मोठमोठे अमित्रांचे अंडत्रास होऊन प्राण सुटणार. इतराजी होतांच प्राण जावा अगर देशांतरास जावें. स्वामींचे चरणांचें चिंतन एकनिष्ठपणें करीत कुडींत प्राण धरून तीन वर्षे आहें. सर्व मुत्सद्दी वगैरेचें आर्जव आज दोन वर्षे केलें, परंतु कोणी अंगीकार न करीत. तेव्हां घासीराम कोतवाल यास शरण गेलों. त्यांनीं विष्णुबागेंत चरणांचें दर्शन करविलें, परंतु पावघटका समक्ष विनंति करावी हा हेत आहे. अवकृपा केल्यास परलोक साध्य होईल. कृपा केल्यास उभयलोक साध्य होतील. यास्तव अवकृपेची व कृपेची जे आज्ञा करावयाची ते कोतवाल यांस करावी. स्त्री व मी एका ब्राह्मणाचे घरीं आहों. खासगत तापत्रय काय आहे आणि उदयापासून अस्तमानपर्यंत काळ कसा लोटतो, याचा परिहार श्री जाणे. स्वामिकार्यास हा देह तृणप्राय खर्च करीन. स्वामी सर्वज्ञ ते पक्षीं आणीक काय विनंति करूं ’

   ठिकठिकाणच्या दरबारांत आपले वकील ठेवून राजकारण खेळविण्यांत नानाचीं दक्षता विशेष नांवाजण्यासारखी होती. वकिलांचा व राजकारणाचा हा फैलाव