च्याचा भेटी होत नसून हाताखालच्या कामदारांमार्फत लोकांस आपापल्या कामा-
पुरतें मोजकें बोलवावें लागे. शिवाय खलबतें, स्वाऱ्या, समारंभ, नित्यनैमित्तिक वगैरे
कारणांनीं कैक दिवस चालू कामास नानाचा हातच लागत नसे. खरें पाहतां आसेतु-
हिमाचलपर्यंतच्या हिंदुस्थानचा कारभार पुण्यास चाले. स. १७७४ पासून
स. १७९१-९२ पर्यंत नानाच्याच हातांत कारभाराचीं सर्व सूत्रें होतीं. पैकीं पहिलीं
चार दोन वर्षे सखारामबापू, मोरोबा वगैरे कित्येक बारभाईंचा त्यांत भाग होता.
स. १७९०-९१ त सवाई माधवराव सोळा सत्रा वयाचा झाल्यावर कांहीं थोडें
लक्ष कामांत घालूं लागला, पण तें सुद्धां या कारभाऱ्यांच्या जवळ बसूनच. स्वतःच्या
मुखत्यारीनें त्या पेशव्यानें कामांचे निकाल केल्याचा दाखला नाहीं. तशींच विशेष
गाऱ्हाणी लोकांचीं आलीं तर तेवढ्यापुरतें कांहीं काम त्यानें केलेलें दिसतें. महादजीच्या
मृत्यूनंतर शिंदे घराण्याची व्यवस्था व खर्ढ्याची स्वारी हीं कामें नानानेंच उरकलीं.
एकंदरींत या उत्तर मराठशाहीवर नानाचीच छाप मुख्यतः होती. त्याच्या भेटीसाठीं
लोकांस कैक दिवस अनेक प्रयत्न करीत बसावें लागे. सामान्यतः हल्लींच्या संस्था-
निकांकडे दाद लागण्यास जी अडचण पडते, तशाच प्रकारची नानाकडेही होती. चालू
कारभारांतील बाबतींशिवाय नाना प्रकारच्या किरकोळ विषयांत नानास कसें मन
घालावें लागे याचे दाखले तत्कालीन कागदांत भरपूर आहेत. नोकरीसाठीं धडपडणाऱ्यांचे
किंवा पगार न पावल्याचे अर्ज नानाकडे कसे येत त्यांचीं उदाहरणें पहा.
 ‘ सेवेसीं माधवराव वासुदेव साष्टांग दंडवत विज्ञापना. सेवकास सात आठ वर्षे
रोजमरा पावत नाहीं, यामुळे मोठे फिकिरींत आहें. अन्नवस्त्राचें संकट व देणेदारांचे
तगादे, रोजमारा बंद व्हावयाचें कारण काय नकळे. बाबूराव केशवांकडून स्वामीस
दोनतीन वेळां विनंति करविली. ते वक्तीं आज्ञा जाली कीं चिटणीस सांगतील तशी
वर्तणूक करणें. त्यावरून चिटणिसापाशीं राहून लिहिंगें करीं. सेवकाकडे दोष नाहीं.
इतरांवर स्वामींची कृपा आणि मजवर अवकृपा. तस्मात् माझाच दैवयोग. बहुतांस
स्वामींनीं हुद्दे, गांव, जमिनी, असाम्या वगैरे देऊन ऊर्जित केलें. मी सेवक मात्र
कोरा राहिलों. माझेविशीं रदबदल कोण करितो ? मर्जीस पडेल न पडेल या अर्थें सेवकानें
भिऊन विनंति करविली नाहीं. परंतु स्वामींनीं कृपाळू होऊन सांगून शिकवून पर्वदा
केली. गरिबी व खालसीची वगैरे स्तुति होत गेली. यावरून लाखों बक्षीस एकीकडे
व धन्यापासून तारीफ ! होते हें एकीकडे, ऐसें समजून स्वामीच्या पायांचे आसऱ्यास
आनंदांत होतों. पुरंदराहून पुण्यास राहूं लागल्यावर दिवटीचें तेलही बंद जालें.