रघूजी भोसलेही यासाठीं येणार आहेत.' हा मजकूर रेसिडेंटास कळतो तों
त्याच दिवशीं यशवंतराव होळकर फौजेसह सबळगड येथे दौलतरावाचे भेटीस आला.
दौलतरावानें छावणींतून पुढे जाऊन त्याचा सत्कार करून त्यास मुक्कामावर आणिलें.
या प्रसंगीं चतुरसिंग भोसले व अनेक मराठे सरदार पुढील विचार करण्यासाठीं
सिंद्याच्या छावणींत जमले. सर्वाचा विचार इंग्रजांस बाहेर काढावें, तर दौलतरावाचा
विचार इंग्रजांशीं समेट घडवून आणावा. वाटाघाट होणार त्या प्रसंगीं रेसिडेंटासही
सिंद्यानें भेटीस बोलाविलें. ता. १७०४०१८०५ रोजीं सिंद्याचे छावणींत दरबार
होऊन रेसिडेंट व होळकर यांचीं बोलणीं झाली. दौलतरावाची मध्यस्थी ऐकूं नये ही
ग० ज० ची आज्ञा रोसडेंटास पाळतां आली नाहीं. होळकर सिंद्याकडे आल्याचें
कळतांच से० लेकही त्याजवर नजर ठेवण्यास २१ एप्रिल रोजीं चंबळच्या पलीकडे येऊन
उतरला. ही मंडळी कांहीं वांकडा डाव टाकतील तर त्याचा लगेच प्रतिकार करावा
अशी तयारी लेकनें ठेवून रेसिडेंटास कळविलें, की 'होळकराचे व आमचे भांडणांत
तुम्हीं बिलकूल पडूं नये, तो प्रकार आमचा आम्ही पाहून घेऊं, असें तुम्हीं सिंद्यास
साफ सांगा; आणि असेंही कळवा कीं, होळकरास सोडून तुम्हीं दूर निघून जावें, न
जाल तर त्याचे जे परिणाम होतील ते तुम्हांस भोगावे लागतील.' सिंदे होळकर
एकत्र भेटले याचा अर्थ, सिद्यानें तह मोडला असें समजून त्यावर एकदम युद्ध सुरू
करणेंच योग्य होय, असा ग० ज० नें ठरविला; आणि मुद्दाम अतिप्रसंग न करितां
तयारींत राहवें अशी सूचना त्यानें लेक यास पाठवून दिली. ग० ज० म्हणतो,.
' बऱ्हाणपुराहून निघतांना जरी सिंद्याचा उद्देश होळकरास सामील होण्याचा नव्हता,
तरी नर्मदेपार गेल्यावर फेब्रुवारीपासून त्याचे विचार त्याबाजूनें चालू लागले.' सिंदे-
होळकरांच्या या भेटीचें वर्णन होळकर कैफियतींत खालीलप्रमाणें आहे. 'चर्मण्वती उत-
रून चैत्र वद्यपक्षीं भेटीचा बेत ठरला. शिंदे यांनी जागा मैदान पाहून बिछायत करून
पांच हजार खासा उंची पोशाखांत येऊन बसले. नंतर होळकरांची स्वारी आली.
बरोबर ६० हजार स्त्रार अंगांत दहाशेर रुईचा डगला, संफेत दुपट्टा, ढाल
तरवार, खांद्यावर बासडा, गांठची गांठच आली. त्यांत यशवंतराव कोणते हैं
ओळखूं येईना. येतांच गराडा फिरवून देऊन दोन हजार खासा उतरला. तिकडल्या
इकडल्या तोफा चालल्या. चार घटकापर्यंत कोणाचा शब्द कोणाचे कानीं पडेना.
दौलतरावाचें तोंड सुकून गेलें. एक दोन रोज बोलणीं होऊन सफाईचीं बोलणी
झाली. उभयतांचा विचार एक होऊन होळकर कूच करून कोट्याकडे गेले. चर्मण्यती.
उतरून पाटणजवळ मुक्काम केला.
