आणविला. मग बाईची खात्री झाली कीं, रखमाबाई सांगत होती तें खरें. पोर द्वाड, एखादे दिवशीं घात करील. ’ पुढें मल्हाररावाच्या स्त्रीस इंदुरीं ऋतु प्राप्त झाला, म्हणून रखमाबाईचें पत्र आलें, त्यावरून अहल्याबाईनीं समारंभाचा मुहूर्त ठरवून महेश्वरीं आणण्यास माणसें पाठविलीं. मल्हाररावानें कळविलें ‘ रखमाबाईचें दर्शन घेणें नाहीं. रखमाबाई समारंभास आली तर मी येत नाहीं.’ स. १७९१ त तुकोजीनें त्यास आपल्याकडे स्वारींत बोलाविले, पण त्यानें साफ सांगितलें ‘ मी जात नाहीं. ’ पुढें पुण्यास लिहून सरकारांतून मल्हाररावाचा बंदोबस्त करविला. केसो भिकाजी लिहितो, ‘मल्हाररावाचा मोठा प्रलय होता, मार्ग चालत नवते. रयतेस फार उपद्रव जाले. जवळ सरंजाम हजार पावेतों आहे. चोऱ्या व जुलूम करून पैसा जमविला, तो सर्व सरकारांत घेतला पाहिजे.’

दुसरा एक लेखक म्हणतो, ‘ मल्हारराव बापापाशीं रुसून खानदेशांत आले. बरोबर जमाव पांच हजार व तोफा पांच आहेत. निजामाचे मुलखांत जाऊन गांव लुटले; आपलाही मुलूख कांहीं लुटला. तुकोजीबाबांचीं पत्रें कारभाऱ्यांस आलीं कीं, चिरंजीवांस समजून सांगावें, न ऐकेल तर कैद करावें. त्यावरून सरकारांतून दहा पागा त्याचे तोंडावर पाठविल्या. तेव्हां मल्हारराव पळत पळत वाफगांवचे ठाण्यांत बंदोबस्तानें राहिले. त्यांस सरकारचे फौजेनें वेढा घातला. तोफा पाडाव करून आणिल्या. तदुत्तर मल्हाररावास पुण्यास आणण्यासाठीं नानांनीं बहिरो अनंतास त्याजवर रवाना केलें. त्यांची याची कटकट झाली. बहिरो अनंताचा मोड जाला. तेव्हां बजावा शिरवळकर व रंगराव ओढेकर यांस सरंजामानिशीं रवाना केलें. आंतून त्याजशीं बोलणेंही लाविलें. पुण्यास भेटीस येण्याचें मल्हाररावांनीं कबूल केलें. त्याप्रमाणें पुढें तो भेटीस आला. कारभाऱ्यांशीं बोलून सन्मानानें परत प्रयाण केलें.’ तदुत्तर मल्हाररावाचा त्रास वाढतच गेला. पुत्रमोहानें तुकोजी त्यास अटक करीना व अहल्याबाईस कठोरपणा धारण करवेना. शहरांत व सर्व मुलखांत दिवसा दरोडे घालावे व पाहिजे ते अनाचार करावे असा त्याचा क्रम दोन वर्षे चालला. पाराशर दादाजीनें अहल्याबाईस वारंवार कळविलें,‘ हा शनिश्वर आहे, यास अटकेंत ठेवावा.’ परंतु त्याचें कोणी मानीना. पुढें मुसा दुदर्नैक व दुसरे दोन गोरे महेश्वरीं येऊन बाईस स. १७९३ च्या आगस्टांत भेटले. त्यांस खर्चास पावलें नव्हतें. बाईनें थोडीबहुत खर्चाची तजवीज केली. पुढें मल्हारराव इंदुरास राहिला. एप्रिल स. १७९४ त बाईनें दुदर्नैकास