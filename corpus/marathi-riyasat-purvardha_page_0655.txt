म्हणण्यास हरकत नाहीं. त्यानें राजारामाचे कुटुंबाचा प्रतिपाळ उत्तम प्रकारें केला. अमात्यांचें कुलदैवत रामचंद्र, सबब किल्यावर रामचंद्रजीचें देवालय व हौद बांधिले. सन १६९० त पन्हाळगड किल्ला बादशाहनें काबीज केला, आणि पुढें विशाळगड किल्ला सर करण्यास बादशहाची फौज आली. किल्यावर मारा फार दिवस मोठ्या निकरानें चालला. ह्या वेळेस परशुराम त्रिंबक नावाचा एक ब्राह्मण गृहस्थ रामचंद्रपंतापाशीं होता. तो पुढें विशेष प्रसिद्धीस आला हा प्रतिनिधीच्या घराण्याचा मूळपुरुष होय. त्याची थोडी पूर्वपीठिका येथेंच दिली पाहिजे.

वाईप्रांतांत नांदगिरी जवळ किन्हई म्हणून एक गांव आहे. तेथें कृष्णाजीपंत नांवाचा एक ब्राह्मण कुळकर्णी होता. तो औंध येथील अंबाबाईचा उपासक असे. ह्या देवीची स्थापना पुढें नजीकच साखरगड येथील किल्यावर झाली. कृष्णाजीपंताचा मुलगा त्रिंबकपंत हाही देवीचा भक्त होता. त्रिंबकपंतास पुत्र दोन, वडील माधवराव व दुसरा परशुरामपंत. हा परशुरामपंत १४-१५ वर्षाचा झाल्यावर नोकरीसाठीं फिरत फिरत रामचंद्रपंत हुकमत-पन्हा याजपाशीं विशाळगडास येऊन राहिला. तेथें रामचंद्रपंताने त्यास जवळ कारकून म्हणून ठेविलें. तेथे लवकरच त्याची हुशारी दिसून आली. तेव्हां त्यानें परशुरामपंतास आपला मुतालिक नेमिलें. त्या वेळीं त्याचा पगार ५ होन बद्दल मुशाहिरा म्हणून खर्च पडला आहे. थोड्याच काळानें परशुरामपंत लढाईवर जाऊन पराक्रम गाजवू लागला; तेव्हां त्यास ‘सुभालष्कर’ हें काम मिळून ‘समशेरजंग’ हा किताब मिळाला. कालांतरानें त्यास प्रतिनिधि, प्रधान व अमात्य अशीं पदें मिळत गेलीं. त्यांचा उल्लेख पुढें येईल. त्या धामधुमीच्या काळांत त्यानें अनेक पराक्रम केले; किल्ल्यांचा बंदोबस्त ठेवून लोकांचे ठिकाणीं आवेश उत्पन्न केला; आणि मिरजपासून रांगण्यापर्यंतचा बहुतेक प्रदेश मोगलांचे ताब्यांतून सोडवून, त्याचा कारभार तो स्वतः करूं लागला.

विशाळगडास वेढा पडला असतां तेथें राहून निभाव लागत नाहीं असें पाहून, रामचंद्रपंत व परशुरामपंत बाहेर पडले. किल्ल्याचा बंदोबस्त मावळे व गडकरी करात होते. लढाई जबरदस्त झाली; दोहोंकडील पुष्कळ मनुष्यें खराब झालीं. मराठे लोकांच्या स्त्रिया सातशेंपर्यंत सती गेल्या. शेवटीं बादशहानें किल्ला काबीज केला, आणि तेथें आपल्या