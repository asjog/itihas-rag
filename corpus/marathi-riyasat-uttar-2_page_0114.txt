वकिलीमुतलकी व नायबमुनायबी पदांसंबंधानें नाना-महादजींच्या दरम्यान, केव्हां स्वतःच्या पत्रांनीं व केव्हां वकिलांच्या मार्फत पुष्कळच वाटाघाट झाली. ता. १३-६-१७८५ रोजीं महादजी नानास लिहितो, ‘आपलीं पत्रें आलियावरी वकीलमुतलकी, नायबमुनायब व मीरबक्षीगिरी या तीनही फर्दा पुनः दप्तरांतून काढवून पहिल्या, त्यांत श्रीमंतांचे नांवें वकिलीमुतलकी व मीरबक्षीगिरी ऐसे दोन फर्दा दस्तक सुद्धां आहेत, नायबमुनायबी आमचे नांवें आहे. हलकें पद श्रीमंतांचे नांवें घेणें आमचेकडून होणार नाहीं. पूर्वी आपणाकडे पत्रें पाठविलीं, त्यांत लिहिण्यांत उलटें पडलें. फारसी फार्दा लिहिणारांस फारसी वाचतां येत नाहीं. श्रेष्ठ व हलकें पद कोणतें हें न जाणोन हस्तदोष पडला. आतां बजिन्नस नकलाच पाठविल्या आहेत त्यांवरून कळेल. सरंजामाची रवानगी केली ते माघारा फिरविल्यास लौकिकांत वाईट. याकरितां तूर्त उज्जनींत राहील. तीनही पदें सरकारांतच आहेत. आपले लिहिल्याप्रमाणें आम्ही सरकारची चाकरी करावयाची ते केली. आमचें येथील काम नामंजूर असेंच आपले चित्तांत आलें हें अपूर्व आहे. श्रीमंतांचे प्रतापें करून आम्हीं पातशहास आणून स्थापना केली, हा गौरव श्रीमंतांचा, यापेक्षां वकिलीमुतलक पद आपले नांवें करून घ्यावें हे विशेष नाहीं. असे जाबसाल सदाशिव दिनकरापाशीं केले. परंतु त्यांचे बोलण्यांतील अर्थामुळे आपले चित्तांत संशय आला. याकरितां सरंजाम उज्जनींत ठेवून आपणांस लिहिलें. जसें उत्तर येईल तसें करूं. खिलत न घेतल्यामुळें येथें अनेक तऱ्हा व तर्क चालू झाले आहेत. मोठे फंद उभे राहिले.’ एकंदरींत या पदांतील बादशहाच्या लेखानें विलक्षण शब्दच्छल व गैरसमज उत्पन्न झाला. ती बाजू सदाशिव दिनकरावर कशी शेकली हें ग्वा. ५. ९० वरून दिसतें. दुसऱ्या एका पत्रांत महादजी म्हणतो:—

‘मुख्य पद श्रीमंतांचेच नांवें असावें असेंच आमचें मानस असून तसा सवाल लिहून दिला. त्याजवर बादशहांनीं दसकत करितांना संशय आणून दरम्यान आमचें नांव आणून दसकत केलें. आतां आमचें नांव काढून टाकणें होईल कीं नाहीं याविशीं संदेह वाटतो. कारण कीं, आम्हीं आटोप सर्व पदाचा केला. इतरांकडे एकही पद राहूं नये. अब्दुल अहदखानाकडे खासगी दिवाणगिरी होती ती काढिली. त्यानेंच प्रथम इंग्रजांशीं अनुसंधान लावून वकिली मुतलकीचें पद हिष्टिनास योजलें होतें. त्या आक्षेवर हिष्टिन लखनौस आला. फक्त बाद-,,