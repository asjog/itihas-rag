काढून घेण्यांत आला; आणि स. १८३९ च्या तहांत ज्या गोष्टी सरकारास
अडचणीच्या वाटल्या त्या सर्व दुरुस्त करण्यांत आल्या. याच रात्रीं ओव्हॅन्सनें
शहराची नाकेबंदी करून वाड्यास वेढा घातला. तेव्हां प्रकरण हातघाईवर येऊं नये
म्हणून प्रतापसिंहाने बळवंतराव सेनापतीस जवळ बोलावून त्याची तलवार काढून
घेतली आणि त्याचे हातीं काठी देऊन त्यास आपल्याजवळ पहान्यावर ठेविलें.
कारण तो शूर गडी प्रसंग प्राप्त झाल्यास कोणत्याही साहसास कचरणारा नव्हता.
अपरात्रीं ओव्हॅन्स लष्करी माणसें घेऊन वाड्यांत गेला, तेथें पदच्युतीचा हुकूम त्यानें
राजास वाचून दाखविला; आणि प्रतापसिंहास बिछान्यावर पकडून बरोबर घेऊन
दहा मैलांवर लिंब येथें एका गांवठी घरांत नेऊन पाहऱ्यांत ठेविलें तेथें दुसरे दिवशीं
कुटुंबीय मंडळी व बळवंतराव सेनापति वगैरे कित्येक लोक लिंबास त्याजकडे
पाठविण्यांत आले. ता. ५ रोजीं शहाजी आपासाहेबास समारंभानें गादीवर बसवून
नवीन तह जाहीर करण्यांत आला. यथाविधि राज्याभिषेक पुढें दीड महिन्यानें
ता. १८-११-१८३९ रोजीं झाला. नोकरचाकर आप्तस्वकीय वगैरे सुमारें एक
हजार माणसांचा जमाव लिंबास प्रतापसिंहाजवळ जमला. दोन महिने त्यांचा मुक्काम
त्याच जागीं झाल्यावर पुढें त्यास काशीस ठेवण्याचा ठराव होऊन ता. ७ डिसेंबर
रोजीं प्रयाण झालें. वाटेनें त्यांची देखरेख ठेवण्यास ले० क्रिस्टॉल नांवाचा अंमलदार
नेमिलेला होता, त्यानें या मंडळींचे निष्कारण हाल केले. खानदेशांत सांगवीच्या
मुक्कामावर बळवंतराव सेनापतीची बायको ता. १२-१०-१८४० रोजीं प्रसूत
होऊन मुलगा झाला, त्याचें नांव त्रिंबकजी उ० ‘ जंगली महाराज ’ असें
ठेवण्यांत आलें उपरांत प्रवासांतच बळवंतराव सेनापति आजारी होऊन महू-
नजीक तिकुराई येथें ता. २७-१०-१८४० रोजीं मरण पावला. त्यासाठीं क्रिस्टॉलनें
मुक्काम केला नाहीं. हालअपेष्टेचा हा प्रवास संपून ता. २५-३-१८४० रोजीं
प्रतापसिंहाचें आगमन काशींत झालें. पुढें तेथें तो आणखी सात वर्षे जगला. त्याचे
खर्चास दहा हजारांची दरमहा नेमणूक असून कॅप्टिन कार्पेंटर नांवाचा एक भला
गृहस्थ बंदोबस्तास नेमिलेला होता. काशींत राहण्यासाठीं एक नवीन घर बांधण्यांत
येऊन त्याचा खर्च प्रतापसिंहाच्या नेमणुकींतून घेण्यांत आला.

वकील इंग्लंडास गेले त्यांजकडून कांहींच कार्य झालें नाहीं. परंतु रंगोबापूजीनें जॉर्ज
टॉम्प्सन नांवाच्या विद्वान गृहस्थास मदतीस घेऊन प्रतापसिंहाची हकीकत तिकडे
जाहीर केली, आणि डायरेक्टर्स, प्रोप्रायटर्स व बोर्ड ऑफ कंट्रोल यांजकडे वारंवार अर्ज