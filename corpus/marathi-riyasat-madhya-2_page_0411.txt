बिलकुल आवडला नाहीं, आणि स. १७५९ च्या पावसाळ्यांत नानासाहेब व सदाशिवराव ह्यांनीं निजामास कायमचाच रगडून टाकण्याचा निश्चय ठरवून फौजेची तयारी चालविली, आणि ता. १ ऑक्टोबर रोजी दसऱ्याच्या मुहूर्तानें गारपिरावर डेरे दिले.

अहमदनगरचें ठाणें प्राचीन मुसलमानी वैभवाची खूण ह्मणून जितकें निजामास पाहिजे होतें, तितकेंच तें पुण्याच्या नजीक महाराष्ट्राला केवळ मध्यवर्ती असल्यानें पेशव्यांलाही पाहिजे होतें. तेथें कविजंग नांवाचा मुसलमान किल्लेदार असून, अन्य उपायानें ठाणें कब्जांत येईना तेव्हां या किल्लेदारास लालूच देऊन त्याच्यामार्फत किल्ला हस्तगत करण्याचा पेशव्याचा व सदाशिवरावाचा प्रयत्न बहुत दिवस चालला होता. कविजंगाचें व नबाबाचें वांकडें आलें होतें, तेव्हां कविजंगास जहागीर देण्याचा विचार मार्च ३ स. १७५८ पासून असल्याचा उल्लेख आहे. ( ना. सा. रो. ९४ ). दौलताबाद हस्तगत करण्यासंबंधानेंही असेच प्रयत्न चालू होते. ( ना. सा. रो. १०१, ३२३ ) विसाजी कृष्ण बिनीवाले यानें मोठ्या परिश्रमानें सर्व कारस्थान घडवून आणिलें. आणि ता. ९ नोव्हेंबर १७५९ रोजीं नगरचा किल्ला पेशव्याचे हस्तगत झाला. [ १-१४७ ] यावेळीं दरसाल पन्नास हजार उत्पन्नाची जहागीर वंश परंपरेनें पेशव्यानें कविजंगास लिहून दिली, ती सनद ता. ६ नोव्हेंबरची आहे. [ इ. सं. पे. द. स. प. मा. ले. ५४ ]. ' अहदनामा लिहून मतलबाचीं कलमें करार करून दिली आहेत, कीं गोळी न वाजतां किल्ला सरकारचे हवालीं झाल्यावर वंश परंपरेनें चालतील. हे बाबें वसवस न धरावा. राघो तुकदेवांबरोबर बेलभंडार पाठविला आहे. हा घेऊन किल्ला सरकारी लोकांचे हवालीं करणें. तुमचे आमचे दरम्यान ईश्वर आहे'. सनद पोंचल्याबरोबर किल्ला कब्जांत आला. म्हणजे जुन्नर, शिवनेर, त्रिंबक- पासून नगर, औरंगाबाद पावेतोचा, पेशव्यांच्या केवळ राजधानीच्या टप्प्यांतला प्रदेश जो यापूर्वी निजामाचे कब्जांत असल्यामुळें त्यास