घेऊन भरतपुरास वेढा दिला. तेव्हां दिल्लीस बादशहा व वजीर खानखानान यांनीं
मीरशहाबुद्दीनचे विरुद्ध खटपट चालवून आंतून जाठाशीं पत्रव्यवहार सुरू
केला. हें मीरशहाबुद्दिनास कळतांच त्यानें दिल्लीचे सभोंवार लुटालूट आरंभिली.
तेव्हां जाठास मदत करण्याकरितां स्वतः बादशहा फौज घेऊन येऊं लागला.
परंतु त्या फौजेवर मल्हाररावानें छापा घालून तिचा फडशा उडविला. या
छाप्यांत मराठी फौजेनें स्त्रियांचीही फार अब्रू घेतली, हें जयाप्पास न आवडून
त्यानें लुटींत भाग घेतला नाहीं [ नातुकृत महादजी शिंदे पृ. २९ ].

सुरजमल्लानें रूपराम कटारी याचा पुत्र तेजराम यास जयाजी शिंद्याकडे पाठवून
कोणत्याही प्रकारें आपला बचाव करण्याविषयीं विनंति केली, तेव्हां जयाप्पानें
जाठास मदत करण्याचें वचन दिलें. हा प्रकार मल्हाररावास कळल्यावर त्यांचें
व जयाप्पाचें पूर्वी बनत नव्हतेंच, त्यांत आतां भयंकर वितुष्ट पडलें. अशा
स्थितीत रघुनाथरावानें चार मंडळी एकत्र जमवून सल्ला घेतला. सखाराम
भगवंत बोकिल हा गृहस्थ पुरंदरचा राहणारा बरेच वर्षांपासून पेशव्याजवळ
काम करून हुशार म्हणून नांवाजलेला, या वेळीं मुद्दाम पेशव्यानें रघुनाथरावा-
बरोबर दिला होता. त्यानें निक्षून सांगितलें, ‘ शिंद्यांकडून सरकारच्या
अहिताची गोष्ट कदापि होणार नाहीं. तेव्हां शिंद्यांचे मार्फत तूर्त साधेल तसा
तह करून घ्यावा, याशिवाय दुसरा मार्ग नाहीं.’ म्हणोन तोच मनसबा निश्चयांत
आणिला. जयाप्पानें कचेरीस येऊन कळविलें, कीं आजचे समयीं खंडणी
घेऊन पुढें मसलत फत्ते करावी. पदरीं फौज भारी, एक जागां राहिल्यास
निभावणी कठीण.’ तेव्हां विचाराखालीं कित्येक दिवस गेले. इतक्यांत
मारवाडच्या गादीविषयीं तंटा लागून रामसिंगाचे वकील मदत मागण्यास
जयाप्पा शिंद्याकडे आले. तेव्हां शिंद्यानें रघुनाथरावास कळविलें, ‘ सर्वांनीं
एक जागां राहून मसलत बुडवावी हें ठीक नाहीं. पदरीं फौज भारी यांस
काय द्यावें ! सबब आम्हीं मारवाड प्रांतीं निघोन जातों.’ असें सांगून नगारे
वाजवून, मोर्चे उठवून गोटांत आणिले. हें पाहून होळकरास अति चीड
आली. परंतु नाइलाजास्तव तो जाठाशीं सलूख करण्यास कबूल झाला. तेव्हां