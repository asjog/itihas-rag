ग० ज० व लेक यांच्या गांवींच नव्हती. पुण्याचा रेसिडेंट कर्नल क्लोज हा सुद्धां आर्थर
वस्लीच्याच मताचा होता. राजकारण म्हणजे व्यक्तिगत मनोविकारांचा झगडा होय.
३ मुकंदरा खिंडींत मॉन्सनची वाताहत (जुलई ७-ऑगस्ट ३१).—
युद्धारंभीं यशवंतरावानें जोधपुरचे राजास सामील करून घेतलें होतें. त्या
राजाचें महत्त्वाचें ठिकाण अजमीर महादजी शिंद्यानें जिंकून घेतल्यापासून तें
आपल्यास परत मिळावें अशी जोधपुरच्या राजास मोठी उत्कंठा लागली होती.
शिंद्याचा उत्तर हिंदुस्तानांतील प्रदेश मोकळा दिसतांच यशवंतरावानें अजमीरचा ताबा
घेऊन तें जोधपुरकरांस दिलें, आणि त्यानें त्याबद्दल यशवंतरावास खर्चास रक्कम व
मदतीस फौज दिली. शिवाय यशवंतरावाचा जनानखाना आणि पुतण्या खंडेराव
होळकर यांस त्या राजानें आपलेजवळ निगेंत ठेवून घेतलें. त्यामुळे यशवंतराव सडा
होऊन शत्रूच्या पाठीस लागण्यास मोकळा झाला. ग० ज० नें युद्धाचे हुकूम सोडले
ते ठिकठिकाणीं पोंचून मोहीम सुरू होण्यास पर्जन्यकाल आला. तथापि राजपुतान्यांत
पाऊस विशेष नसल्यामुळें तो प्रदेश घोडेस्वारांच्या धावपळीस सोईचा, परंतु तोफ-
खान्याच्या पायदळी युद्धास अडचणीचा होता. उन्हाळ्याच्या दोन तीन महिन्यांत
होळकर जयपुरांतून खंडणी वसूल करण्याचा प्रयत्न करीत असतां त्याजवर टेहेळणी
ठेवण्यास से०लेकनें क०मॉन्सन यास मुद्दाम जयपुरहद्दींत ठेवून दिलें. मॉन्सननें
होळकराचा पाठलाग सुरू करतांच तो जयपुरकडून परत फिरून माळव्याकडे
आपल्या हद्दींत येऊं लागला. पावसाळ्यांत होळकराचा पाठलाग करूं नये अशी
ग० ज० ची ताकीद असतांही मॉन्सननें हें साहस उगाच अंगावर घेतलें. होळक-
राच्या पाठीवर लेक व मॉन्सन चालून आले. वाटेंत टोंक रामपुरा येथील मजबूत
किल्ला होळकराचे मालकीचा होता तो त्यांनीं तोफा चालवून ता. १६.६.१८०४
रोजीं हस्तगत केला, आणि तेथील बंदोबस्तास आपली कांहीं फौज ठेवून दिली.
आग्र्याकडून दक्षिणेकडे येतांना प्रथम जयपुरचा मुलूख लागतो. त्याच्या दक्षिणेस
बुंदी व कोटा हीं राज्यें असून त्यांत नद्या, नाले व अडचणीचा मुलूख असल्यामुळें
तेथें पावसाळ्यांत फौजांच्या हालचाली अशक्य होतात. कोटाचे दक्षिणेस पूर्व पश्चिम
डोंगरांची रांग असून तीच राजपुताना व माळवा यांची हद्द समजली जाते. टोंक
रामपुरा हस्तगत करून आणि होळकर आतां माळव्याकडे गेला असें पाहून, लेकनें
ठरविलें कीं सर्वच फौज होळकराचे पाठीवर ठेवण्याची गरज नाहीं. गुजरातेंत क० मेरे
याच्या हाताखालीं फौज होती, त्यानें माळव्यावर चालून येऊन उज्जनी येथें मुक्काम