सिंद्याच्या वर्मी लागणारी दुसरी एक गोष्ट याच वेळीं घडली ती अशी. महादजीच्या मृत्युसमयीं त्याच्या तीन बायका लक्ष्मीबाई, यमुनाबाई व भागीरथीबाई व रक्षा केशरी हयात होत्या. पैकीं भागीरथीबाई दौलतरावाचे लक्षांत मिळाली, यामुळे दुसऱ्या दोघींच्या मनांत वांकडेपणा आला. त्यांनीं दौलतरावास काढून दुसरा इसम सिंद्यांचें दौलतीवर आणण्याची खटपट चालविली, त्यावरून या बायांचें प्रकरण फारच विकोपास जाऊन पुढें चार वर्षे पावेतों लढायांनीं व बंडांनीं दक्षिणोत्तर प्रदेश व्यापून गेला, तो प्रकार पुढें यावयाचा आहे. या बायांस व महादजीच्या रक्षांस नानानें फूस देऊन आपल्या विरुद्ध उठविलें अशी दौलतरावास बातमी लागली. त्या उज्जन सोडून स. १७९७ च्या उन्हाळ्यांत थोडीबहुत फौज जमवून पुण्याजवळ येऊन ठेपल्या. सिंद्याचे फौजेंत शणवी सरदारांचें प्राबल्य असून बाळोबा तात्या कैद झाल्यापासून ते दौलतरावावर रुष्ट होते, म्हणून त्यांचा पाठिंबा बायांस मिळाला. रक्षा केशरी इच्यामार्फत नानानें कारस्थान केलें त्याचा उल्लेख मागें आला आहे. बायांस नानांचा पाठिंबा मिळू नये म्हणून हर उपायानें त्यास कारभारांतून काढण्याचा निश्चय दौलतरावानें केला.

स. १७९७ च्या पावसाळ्यांत सिंद्याच्या फौजेची विशेष हलाकी सुरू झाली. लोकांस फार दिवस पगार न मिळाल्यानें ते अत्यंत बेदील व बेफाम झाले. त्यांजपुढें पदर पसरून एक एक दिवस निभावतांना दौलतराव हैराण झाला. पगारांत लोकांनीं कितीहि सूट पत्करली तरी निदान साठ लक्ष त्यास फौज जगविण्यास तूर्तातूर्त हवे होते. या संबंधानें त्यानें बाजीरावाकडे तगादा केला. पैशाचें कूळ म्हणजे नाना व त्याचे अनेक साथीदार. त्यांस ठिकाणीं बसविल्याशिवाय पैसा मिळणें शक्य नाहीं, ही गोष्ट सर्जेराव घाटग्यानें दौलतरावास पटवून दिली. दुसरा कोणी वजनदार कारभारी या वेळीं सिंद्याजवळ नव्हताच. याच वेळीं दौलतरावाचें लग्न ठरत असून सर्जेराव घाटग्याचे मुलीस कोल्हापुराहून आणण्यास मंडळी गेली होती. अर्थात् सर्जेराव म्हणजे सिंद्याचा गळ्यांतला ताईत बनत चालला होता. असें म्हणतात कीं अफू मद्य अशांपैकीं सुद्धां कांहीं व्यसन दौलतरावास लावून त्या गुंगींत कसलेही दुष्ट कृत्य करण्याची परवानगी सर्जेराव दौलतरावाकडून मिळवी. कदाचित हा प्रकार बराच पुढचा असावा. निदान प्रस्तुत प्रसंगीं सर्जेरावाच्या सल्ल्यानें बाजीरावास तगादा करून दौलतरावानें त्याजकडून लेख करून घेतला कीं, ‘तुम्ही वाटेल ती हिकमत करून नानास कैद करावें आणि त्याचें व त्याच्या पक्षांतील मंडळीचें द्रव्य घेऊन फौजेचें व सरकारचें देणें फेडावें.’ बाजीरावाकडून असा लेखी हुकूम असल्याशिवाय एकट्या सिंद्याची नानास