स्वामीचे एकनिष्ठ सेवक, ' मायेचे विश्वासू आहां, तरी या प्रसंगीं साहस करून मुख्य शत्रूच्या मुकाबल्यास आलेत, ये गोष्टीने औरंगजेब दिक होऊन थोरच कार्य होऊं आलें. प्रस्तुत स्वामीचा मुकाम किल्ले प्रतापगडीं झाला आहे. बलकुबलीच्या प्रसंगास स्वामीची तोलदार फौज असली पाहिजे. औरंगजेब गनीम दगेखोर आहे. कोणे समयीं काय विचार करील, तो कांहीं कळत नाहीं. त्यास तुम्ही बळकट फौजेनिशीं या तोंडें राहिलेत, तरी त्याचे वस्तु चळवळ करवत नाहीं. आजिचे प्रसंगीं भरवसा तुम्हा लोकांचा आहे, व स्वामीचे मायेचे आहां; याकरितां ये गोष्टीचें अगत्य धरून फौजेनिशीं या तोंडें राहून औरंगजेबाचे कविला गड मारून हैराण करणें. तो विशाळगडचा ख्याल सोडी, तुम्हा लोकांच्या कीर्ति होऊन स्वामी समाधान पावत, ऐसी गोष्टी करणें. दूर प्रांतें स्वारीस जाल तर हें तोंड सहजच मोकळें होईल, म्हणजे औरंगजेब एखादी फौज त्या तोंडें पाठवावयास उशीर लावणार नाहीं. समयीं स्वामीसमीप तुम्हास यावया गांठ पडणार नाहीं. याकरितां औरंगजेबास सोडून दुसरे [ कडे ] सर्वथा न जाणें; समीपच राहोन स्वामी खुशाल या जागीं राहत, अशी गोष्टी करणें; राज्य रक्षणें. " ( भारत वर्ष ).

बाकी किल्ले घेण्याच्या नादीं बादशहा लागला, यांत त्याचा तरी सर्व प्रकारें दोषच होता असें म्हणतां येत नाहीं. मराठी राज्याचा सारा प्राण काय तो त्यांचे किल्ले, जोपर्यंत प्राणावर आघात झाला नाहीं, तोंपर्यंत नुसते हातपाय तोडल्यानें फार तर तें राज्य लंगडें होईल, इतकेंच; पण त्याचा जीव जावयाचा नाहीं. शिवाजीची सारी भिस्त किल्ल्यांवर. मराठी फौजेस किल्ल्यांचा आश्रय असल्यामुळेंच, इतके दिवस बादशहाचे हातून त्यांचा पाडाव होईना. ह्या सर्व गोष्टी बादशहास ठाऊक असल्यामुळे, व इतक्या दिवसांचे सर्व प्रयत्न व्यर्थ झाल्यामुळें, केवळ शेवटचा उपाय म्हणून तो किल्ले घेण्याच्या नादास लागला. किल्ले घेतल्याशिवाय मराठी राज्य काबीज करतां येत नाहीं हें खरें; पण ते आपणाला घेतां येतील कीं नाहींत, व घेतां आले तरी ते सांभाळतां येतील कीं नाहींत, याचा त्यानें विचार केला नाहीं. किल्ले घेण्यास व सांभाळण्यास काय काय तजविजी पाहिजेत, आपली शक्ति पुष्कळ असली तरी ती कोणत्या प्रकारची आहे, विजेप्रमाणें नाचणाऱ्या मराठी भूतांपुढें आपले बलवान् पण मिजासी