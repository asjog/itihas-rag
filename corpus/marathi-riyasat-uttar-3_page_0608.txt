केलेला आढळतो. सन १८१७ च्या अखेरीस जें युद्ध झालें त्या संबंधानें त्यानें
आपले विचार ग० ज० स कळविले त्यांचा गोषवारा असा. ‘ हिंदी सेनानायकांचा
आमच्या पुढें फार दिवस निभाव लागणें शक्य नाहीं. थोडे दिवस ते इकडे
तिकडे धामधूम करतील, परंतु आम्हीं निकडीनें पाठलाग सुरू ठेवला तर त्यांस
लूट करण्यास अगर विश्रांति घेण्यास अवकाशच मिळणार नाहीं. युद्धसामुग्रीची
त्यांना कमतरता आहे असें बिलकूल नाहीं. परंतु त्या सर्वांना एकसूत्रांत वागवून
त्यांजकडून राष्ट्रकार्य करून घेणारा एकही लायक पुढारी त्यांजकडे नाहीं हेंच
त्यांचें मोठें वैगुण्य आहे. शिस्त म्हणून काय चीज आहे ही त्यांना बिलकूल
माहीत नाहीं. सिंद्याची सत्ता काय लहान होती ? पण केवळ नेभळटपणानें त्यानें
सर्वस्व गमावलें. होळकर तर सिंद्याहून कमी प्रतीचा, पण लेक पुढें कोणाचाच
निभाव लागला नाहीं. शिवाय अलीकडील दहा वीस वर्षांत आपल्या फौजा
पुष्कळच सुधारल्या आहेत. पूर्वी आपल्याकडे घोडदळ बिलकूल नव्हतें. त्यामुळे
मराठ्यांसारख्या गनिमी काव्यानें लढणाऱ्या शत्रूपुढें आपला निभाव लागत नसे.
ही उणीव अलीकडे आपण घोडेस्वारांचीं पुष्कळ पलटणें तयार करून चांगलीच
भरून काढली आहे. मराठ्यांच्या घोडदळापेक्षां हल्लीं आमचें घोडदळ संख्येनें व
तयारीनें पुष्कळच वरचढ आहे; म्हणून आतां आपणांस त्या संबंधांत बिलकूल भय
बाळगण्याचें कारण नाहीं. अशा स्थितींत मला आतां असें वाटतें, कीं देशी सत्ताधीशांचे
दरबारीं आपल्या तैनाती फौजा ठेवून देण्याचा जो आपण उपक्रम केलेला आहे तो
इतःपर साफ सोडून द्यावा भोपाळसारखें संस्थान हाताखालीं घालून तेथें आपल्या
फौजा कायम ठेवण्याचें बिलकूल प्रयोजन उरलें नाहीं. उलट येथील दौलतदारांच्या
छातीवर आम्हीं आपल्या फौजांचें दडपण ठेवल्यानें त्यांची अगदीं दुर्दशा उडून गेली
आहे. क्षात्रतेज किंवा राष्ट्रीय बाणा ज्यास म्हणतां येईल तो त्यांचा साफ नाहींसा
होऊन प्रजा निःसत्त्व व दरिद्री बनत आहे राजा लोक स छळूं लागला तर पूर्वी लोक
बंडें उभारून त्याला काढून टाकीत आणि आपल्या सोईची राज्यघटना निर्माण
करीत. तें साधन आतां आमच्या फौजा सन्निध असल्यामुळे लोकांचे हातीं राहिलें
नाहीं. राजा कितीही दुर्वृत्त किंवा नालायक निघाला तरी आमचा पाठिंबा त्यास
निर्धास्त मिळत असल्यानें तो आपली सुधारणा तर करीत नाहींच, परंतु परभारें
इंग्रजांकडून संरक्षण होत असल्यामुळें तो जास्तच ऐदी, लोभी व क्रूर बनतो, त्यामुळे
त्याचें व प्रजेचें प्रेम राहत नाहीं. अशा रीतीनें आमची ही तैनाती फौजांची पद्धत