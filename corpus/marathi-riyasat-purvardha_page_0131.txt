तंजावरच्या कित्येक राजांनीही नाटके लिहिलेलीं तंजावरच्या सरस्वती
मंदिरांत आहेत. आनंदतनय व रघुनाथ पंडित हे रामदाससंप्रदायी कवी
तंजावरच्या राज्यांत उत्पन्न झाले. कित्येक काव्यें संस्कृतांतही झालेली
आहेत. तंजावरचा समग्र इतिहास शंभर दीडशें पानांचा बृहदीश्वराच्या
दगडी देवळावर मराठींत कोरलेला उपलब्ध आहे. एवढा मोठा शिला-
लेख जगांत बहुधा दुसरे कोठें नसेल, रा. सांबमूर्तिराव ह्यांनीं तो छापून
काढिला आहे.' (रा. राजवाडे-सरस्वतीमंदिर मा.)
रामदासानें सात आठशें मठ स्थापिले, पण त्यांत बहात्तर मुख्य होते.
ह्या मठांत जमणाऱ्या लोकांच्या मनावर रामदासी उपदेशाची छाप
असून त्यांचीं व त्यांच्या अनुषंगानें सामान्य जनतेचीं मनें शिवाजीस
अनुकूळ झाली. शिवाजीच्या उद्योगाचें रहस्य त्यांस कळू लागलें, आणि
तितक्या मानानें शिवाजीचे राज्यव्यवस्थेचे प्रयत्त सुकर व सुफल झाले.
ह्या पलीकडे ह्या मठांचा उपयोग झालेला दिसत नाहीं. रामदासी पंथाचा
जोर संभाजी व राजाराम ह्यांच्या वेळेस असून, त्याचा थोडाबहुत उपयोग
त्या संकटमय कार्किदर्दीत झाला असावा.
रामदासी मठ राज्याचें कोणतें काम करीत होते तें समजत नाहीं.
मठांत रामाचे व हनुमानाचें देऊळ असून जवळ तालीमखानाही असावा.
त्यावरून राष्ट्राची शारीरिक व मानसिक शक्ति वाढविण्याचा मठांचा
हेतु असावा. दासबोध जसजसा तयार होई, तसतसा ह्या मठांतून त्याचा
फैलाव होत असे. निरनिराळे संघ तयार करावे, मंडळ्या कराव्या, संघशक्ति
वाढवावी, असें दासबोधांत रामदास मधून मधून सांगतो. ही शिकवणी
थोडीबहुत ह्या मठांच्या द्वारा लोकांत फैलावत असेल. आरंभीं ह्या मठांतील
निरूपणे ऐकण्यास बरेच लोक जमत. कित्येक मराठे शिवाजीचे शिष्यमंडळीत
आहेत. परंतु एकंदरीत मठांचे वजन ब्राह्मणेतरांवर फारसे पडलें नाही.
राज्याची इमारत उठविण्यांत ब्राह्मणेतरांचीच संख्या मोठी असली पाहिजे.
इतक्या उपरही रामदासी मठांची अशा प्रकारची जी काय कामगिरी झाली
असेल ती केवळ रामदासाच्या हयातींतच झाली. तो तेजस्वी सत्पुरुष
नाहीसा होतांच, त्याच्या पश्चात् तसा थोर पुरुष पुढें कोणी निपजला
नाहीं, आणि मठांतून उत्पन्नाचे वगैरे तंटे लागून ते निर्जीव बनले. कारण
मठ हयात असूनही पुढे राष्ट्रावनति थांबली नाहीं.
