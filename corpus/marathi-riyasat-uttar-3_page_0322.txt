घाबरगुंडी उडाली. त्यानें जबाब दिला कीं, ‘ आनंदराव हा यशवंतरावाचा मनुष्य
नव्हे. त्याचें व यशवंतरावाचें वांकडें आहे. उलट पक्षीं तो काशीरावास होळकराची
दौलत देण्यासंबंधानें पुण्यांत राहून खटपट करीत आहे. इंग्रजांनीं जर यशवंतरावाचा
मुलूख जिंकला तर तो त्यांनीं आपला आपणास परत द्यावा, अशी काशीरावाची
मागणी आहे; आणि हाच उद्योग आनंदराव येथें बसून करीत आहे. तथापि मी
आनंदरावास पुण्यांतून काढून लावतों.’ यशवंतरावाच्या प्रस्तुतच्या उठावणींत
दुसऱ्या अनेक प्रकरणांचे धागे गुंतलेले होते. यशवंतराव सारा कारभार खंडेरावाचे
नांवानें करीत होता. पण दौलतीची नामधारी मालकी काशीरावाकडे होती.
काशीरावास धास्ती पडली कीं, यशवंतरावाचा जय झाला तर अर्थातच आपण
भिकेस लागणार; बरें त्याचा पाडाव झाला तरी होळकरी दौलत इंग्रज हस्तगत
करणार. अशा स्थितींत होळकरांचा मुलूख इंग्रजांनीं यशवंतरावाकडून जिंकल्यावर
तो आपला आपणांस परत द्यावा, अशी मागणी काशीरावानें रेसिडेंट क्लोजकडे
केली. त्यानें हें प्रकरण ग० ज० कडे पाठविलें. ग० ज० नें निकाल दिला कीं,
‘ एका लुच्च्याचें राज्य घेऊन दुसऱ्या लुच्च्यास द्यावें हा न्याय कोटला ?
होळकराच्या दौलतीची व्यवस्था पुढें काय करावयाची तें ठरविण्याचा हक्क इंग्रज
सरकारचा आहे; आणि प्रसंग येईल तेव्हां ते त्याचा निकाल योग्य तोच करतील. ’

स. १८०४ च्या उन्हाळ्यांत इंग्रजांचें होळकराशीं युद्ध सुरू झालें, तेव्हां दौलत-
राव शिंदे बऱ्हाणपुरास होता. त्यास धास्ती पडली कीं होळकर एकदम धाड घालून
आपलें उज्जनी शहर हस्तगत करील. उज्जनीच्या आजूबाजूसच होळकर घिरठ्या
घालीत होता शिंद्यानें ही आपली चिंता रेसिडेंटाकडे व्यक्त करतांच त्यानें त्यास
आश्वासन दिलें, कीं तुम्हीं उज्जनीबद्दल बिलकुल चिंता करूं नये. गुजराथेंत क० मेरे
याचे हाताखालीं बरीच फौज सज्ज होती, तिला त्यानें लगोलाग हुकूम पाठविला
कीं, ‘ तुम्हीं एकदम परभारें माळव्यावर चालून जावें, आणि उज्जनीस ठाणें देऊन
राहवें. ’ दक्षिणची व गुजरातची ही व्यवस्था से० वस्ली पाहत होता. त्यानें वरील
हुकूम मेरे यास पाठविला; आणि पुढें लगेच से० वस्लीस ग० ज० नें जरुरीच्या
कामासाठीं कलकत्त्यास बोलाविलें. त्यावरून २५-६-१८०४ रोजीं से० वस्ली
पुण्याहून निघून कलकत्त्यास गेला. होळकराचें प्रकरण निकरावर येऊन अनिवार होऊं
लागलें, आणि त्याबद्दल इंग्लंडांतही वस्लीबंधूबद्दल मोठा गवगवा सुरू झाला, त्याचा
विचार करण्यासाठींच ग० ज० नें भावास आपल्याजवळ बोलाविलें.