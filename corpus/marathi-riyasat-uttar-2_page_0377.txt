हृद्दींत संध्या येथे ता. ३-५-१८०० रोजी पेरोन व लखबादादा यांची लढाई होऊन तो जखमी झाला, व त्यांतच पुढें तो १७-१-१८०३* रोजीं मरण पावला.' सारांश, अशा भानगडींत मराठी राज्याचा संहार झाला, तर त्यांत कवाइती पलटणांचा काय दोष ?

युरोपियन लोक हिंदुस्थानांत येत ते मुख्यतः पैसे मिळविण्याकरितां येत. हिंदी लोकांच्या उपयोगी पडावें अशी त्यांची बिलकूल इच्छा नसून फौज तयार करण्याचीं नानाविध कामे सुद्धां त्यांनी केवळ पैशाच्या स्वार्थी दृष्टीनें पतकरिलीं. ठरलेल्या मुशाहिऱ्याखेरीज भत्ते, नजराणे व अनेक वाममार्ग ह्यांच्या स्वरूपानें प्रचंड रकमा त्यांच्या खिशांत पडत. क्लाईव्हनें तर लूटच केली. हेस्टिंग्सनेही लूटच केली, पण ती कंपनीच्या कार्मात वापरिली. पैसा, मानमरातब व खाण्या-पिण्याची चंगळ वगैरे नानाविध फायदे त्यांनी करून घेतले. अठराव्या शतकांत हिंदी लोकांपासून पिळून काढलेल्या संपत्तीचें उत्कृष्ट वर्णन मेकॉलेने केलेलें पुष्कळांस परिचित आहे. पाश्चात्य धाडसी योद्धांनीं, युरोपांतून कोणताही पाठिंबा नसतांना, आपल्या हिकमतीनें व कपटानें अपरंपार दौलत मिळविली. बादशहास छळून गुलाम कादरानें जें जडजवाहीर पैदा केलें, तें घेऊन लेस्टिनो युरोपाम पळून गेला. हें द्रव्य हस्तगत करण्यास महादजीनें जंगजंग पछाडले, पण त्याचे प्रयत्न व्यर्थ जाऊन त्यास कर्जातच लोळावें लागलें. समरूच्या राजवैभवाची हकीकत दुसरीकडे दिलीच आहे. त्यांतल्या त्यांत भला मनुष्य एक डी बॉयनच निघाला.

उत्कृष्ट गोलंदाजीविपयीं आरंभीं पोर्तुगीज लोकांची ख्याति असे, पण अठराव्या शतकांत इंग्रज, फ्रेंच वगैरे लोक त्या बाबतींत येथे प्रवीण म्हणून नांवाजले गेले. त्यांस नोकरीस ठेवून येथे राज्यें कमविण्याचा उद्योग अनेकांनीं केला, त्यांत हैदर व रणजितसिंग यांचे प्रयत्न विशेष स्मरणीय आहेत. इतर सर्वांचे दोष शक्य तितके रणजितसिंगानें टाळिले. त्याच्या सैन्यांत परकी भाडोत्री लोकांचा भरणा बिलकूल नव्हता. स्वातंत्र्याकरितां व धर्माकरितां प्राण खर्ची घालणाऱ्या एकजात शीखांस त्यानें पाश्चात्य पद्धत शिकवून तयार केलें. तो परकी युरोपियनांवर अवलंबन राहिला नाहीं. त्यानें अलर्ड, व्हेंचुरा, कोर्ट, एव्हटॅबल वगैरे गृहस्थ नोकरींत ठेविले; पण त्यांस स्वतंत्र अधिकार न देतां कवाइतीपुरता त्यांचा उपयोग करून, त्यांत आपलेच अधिकारी तयार केले. मात्र हुकमाचे शब्द फ्रेंच ठेविले, या पलीकडे,

