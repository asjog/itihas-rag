मनांत घोळूं लागले. त्यांसंबंधानें पुढें जे प्रयत्न झाले त्यांनींच पुढील बडोद्याचा इतिहास
बनला आहे. सीतारामास नांवाची दिवाणगिरी मिळाली, पण त्याचा जम बसला
नाहीं. सर्व बाजूंनीं इंग्रजांनीं ग्रासल्यामुळे कारभार अशक्य झाला; आणि त्यांच्याशीं
त्याचें सडकून वाकडें आलें. स. १८०४ त होळकरांशी इंग्रजांचें युद्ध सुरु झालें, त्यांत
गुजरातची इंग्रज फौज क० मरेच्या हाताखालीं माळव्यांत गेली, तिजबरोबर वॉकरनें
गायकवाडी फौजही पाठविली. तिजवरील अंमलदार सखाराम व काकाजी फणसे हे
इंग्रजांविरुद्ध वागूं लागले. काठेवाडांत बंडें उपस्थित झालीं. कान्होजीनें पुनः इंग्रजांवर
उठाव केला. या सर्व अडचणींचें मूळ सीताराम होय असें वाटून त्यास कारभारांतून
काढण्याचा उपक्रम वॉकरनें चालविला. आदल्याच वर्षीं त्यांच बापास इंग्रजांनीं बडोद्याची
दिवाणगिरी वंशपरंपरा लिहून दिली, त्यासच काम झाल्याबरोबर ते आतां पदावरून ओढूं
लागले. ही प्रसंग पडेल तसें वागण्याची राजनीति अजब म्हटली पाहिजे. त्या नीतीला
लेख, सत्य, न्यायान्याय यांची क्षिति कधींच वाटली नाहीं. याच नीतीच्या बळावर
इंग्रजांचें राज्य या देशांत कायम झालें अशीं उदाहरणें अनेक असून त्यांत बडोदें
किंवा सातारा हीं प्रकरणें विशेष स्मरणीय वाटतील.

अहमदाबाद सुभ्याची वहिवाट पेशव्याकडून स. १८०० मध्यें गोविंदराव
गायकवाडानें वडील पुत्र भगवंतराव याचे नांवें करून घेतल्याचें मागें सांगितलेंच
आहे. पांच वर्षांची मुदत भरण्यापूर्वीच पेशव्यानें ती वहिवाट ता. २.१०.१८०४
रोजीं सालीना साडेचार लक्ष घेण्याच्या करारानें दहा वर्षांची मुदत ठरवून पुनः
भगवंतरावास लिहून दिली, त्यामुळे पुढें दहा वर्षांनीं कशी अडचण आली तें लक्षांत
येईल. सतिारामास कारभारांतून काढण्यासाठीं कांहीं नवीन योजना करणें वॉकर यास
जरूर वाटूं लागलें. आनंदरावाचा वडील पुत्र भगवंतराव हुशार व बापाचा आवडता
असून त्यासच आपल्या हयातींत राज्यावर स्थापावें अशी आनंदरावाची इच्छा
होती. पण तो अनौरस व इंग्रजांविरुद्ध वागणारा असल्यामुळे वॉकरनें आनंदरावाचा
भाऊ फत्तेसिंग ह्यास हाताशीं घेतलें. बापानें फत्तेसिंगास जेजुरीचे खंडोबास वाहिलेलें
असून यशवंतरावानें स. १८०२ त पुण्यावर चाल केली तेव्हां फत्तेसिंह जेजुरीस
होता, त्यास व त्याचे आईस यशवंतरावानें पकडून घेतलें आणि बडोद्यांतून इंग्रजांचें
बस्तान उठविण्यासाठीं गुजरातेंत रवाना केलें. तो. स. १८०३ त सोनगडाजवळ
गेला; आणि तेथून हळू हळू जम बसवीत ता. २.१०.१८०३ रोजीं बडोद्यांत
गहिनाबाईजवळ येऊन राहिला. आनंदरावाच्या कर्तृत्वशून्य स्वभावाचा फायदा घेऊन
इंग्रजांनीं दौलत ग्रासिली हें पाहून, सीताराम, गहिनाबाई व आरब यांनीं फत्तेसिंगास