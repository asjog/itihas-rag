परिस्थितिभेदानें त्यास भिन्न स्वरूप येत गेलें. महाराष्ट्रांतील पूर्व बाजूचा
भाग निजामाचे ताब्यांत होता; आणि तो, बादशहाचा दक्षिणेतील प्रतिनिधि
असल्यामुळे, बादशहा कायम आहे, तोपर्यंत या प्रतिनिधिस नाहींसा
करणें शक्य नव्हतें. तरी चौथाईच्या वगैरे निमित्तांनीं मराठ्यांनीं त्यास
बहुतेक घेरलेच होतें. दक्षिणेस कर्नाटकावर मराठे व निजाम दोघेही
आपला हक्क सांगत होते. स. १७४१ त मराठ्यांनीं त्या प्रांतीं स्वारी
करून चंदासाहेबास पकडून आणिलें. तो पुढें दहा वर्षे साताऱ्यासच
कैदेत होता. मराठ्यांचें हें वर्चस्व उलथून पाडण्यासाठीं निजामानें
स. १७४२-४३ त कर्नाटकावर स्वारी करून तिकडे आपला अंमल
बसविला. त्यानंतर शाहूछत्रपतीची वृद्धावस्था होऊन बाबूजी नायकानें
उपद्व्याप आरंभिल्यामुळे पेशव्यांना कर्नाटकावर शह बसवितां आला
नाहीं. स. १७४७ त सदाशिवरावानें कर्नाटकावर स्वारी केली; परंतु
त्यापासून म्हणण्यासारखी निष्पत्ति झाली नाहीं. इकडे निजाम व त्याचे
मुलगे यांजमध्यें बखेडे चालून त्यांतच शेवटीं निजाम चिकिलीझखान
असोफजा, कुळसलतनत, मुलगा नासिरजंग यासीं सोंपून ता. २१ मे
स. १७४८ रोजीं औरंगाबाद येथें मरण पावला. त्या वेळीं त्याचें वय ७७
वर्षांचें होतें. निजामाच्या अगोदर एकच महिना दिल्लीचा महंमदशहा
मरण पावला होता.

१. निजामाचें हें वय व मृत्यूची तारीख बिनचूक होय. त्याचा जन्म ११
ऑगस्ट स. १६७१ ( जुन्या पंचागपद्धतीनें ३० जुलई ) चा असून मनुची
( Storia de Mogor vol. IV 140n ) व मासरुल-उमरा
( III 837-847 ) यांनीं हीच जन्म तिथि नक्की ठरविली आहे.
मासिरुल-उमराचा लेखक पूर्वी निजामशाहींत दिवाण होता. निजामाचें वय
१०४ वर्षांचें होतें, ही गप्प मूळ ऑर्मूनें उठविली, व डफनें बिनतपासानें उद्धृत
केली मृत्यूची तारीख ही वरचीच बरोबर आहे ( रा. खं. ८ ले. १७६
पृ २०२ ).