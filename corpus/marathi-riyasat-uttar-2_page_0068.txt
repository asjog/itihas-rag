करोलकर राजा माणिकपाल यानें, महादजीनें हमदानीचें पारिपत्य केल्यावर, राण्यास बाबांचे लष्करांत आणून हवालीं केला. त्यानें राण्यास ग्वालेर किल्यावर बेड्या घालून सहकुटुंब कैदेंत ठेविला. या राण्याचें नांव छत्रसाल होय.

माळव्यांतील महादजीच्या उद्योगाकडे इंग्रज साशंक दृष्टीनें पाहत होते. मुंबईस गेलेला इंग्रजांचा कंपू घेऊन गॉडर्ड परत येत असतां ग्वालेर येथें महादजीस भेटला. ‘ग्वालेर किल्ला पाहून बाबांचे भेटीस लष्करांत आले. बाबांसह मंडळी आडवे जाऊन परस्परें भेटी होऊन गाडरास आपले डेऱ्यास घेऊन आले. सर्वास आदरसन्मान वस्त्रें देऊन बिदा केलें. दुसरे दिवशीं कूच करून गाडर गोहदकडे गेला. त्याजकडे राणा संदर्भ लावील म्हणून चित्तांत संदेह येऊन गोहदच्या आसपास बाबांनीं चौक्यांची खबरदारी केली. प्रस्तुत इंग्रज या प्रांतीं आहेत तों खेचीसीं बोलतां येत नाहीं.’ खेची म्हणजे राघवगडचा जमीनदार. यानें महादजीस कैक वर्षे त्रास दिला त्याची हकीकत पुढें येईल. x

३. अनूपगीर ऊर्फ हिंमतबहादर गोसावी, (स.१७३४-१८०४).— बादशाही कारभारांत अनूपगीर गोसावी व प्रतापसिंग माचेडीकर यांचा संबंध आतां विशेष येत असल्यामुळे त्यांची थोडी पूर्वपीठिका ध्यानांत ठेविली पाहिजे. अठराव्या शतकांत हिंदुस्थानांतील सर्व प्रकारच्या लोकांच्या अंगीं पराक्रमाचें नवीन वारें कसें उत्पन्न झालें होतें याचें उत्कृष्ट उदाहरण गोसाव्यांचें होय. गुरु गोविंदसिंगानें शीखांस, चूडामण व बदनसिंग यांनीं जाठांस, बाजीरावानें शिंदे-होळकरादि मराठ्यांस युद्धकलेकडे प्रवृत्त केलें, त्याचप्रमाणें हे गोसावी सुद्धां आपला पुरातन धार्मिक बाणा सोडून नवीन लढाऊ पथकें तयार करून राजकारणांत भाग घेऊं लागले. अनेक गोसावी सरदारांचीं नांवें त्या वेळच्या व्यवहारांत आढळतात, पण त्यांतल्या त्यांत उमरावगीर व अनूपगीर ह्या दोन बंधूंचा संबंध मराठ्यांशीं व मुख्यतः महादजीशीं आल्यामुळें, त्यांची हकीकत समजून घेणें अवश्य आहे. *