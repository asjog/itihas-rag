दसऱ्याचे दिवशीं घाटग्यानें मोठा दानधर्म केला; पांच हजार रुपये ब्राह्मणांस
वांटले; दोन हजार गरिबांस भोजन घातलें. तरी त्याचें जांवयाशीं जमलें नाहीं तें
नाहीं, उत्तरोत्तर फाटतच चाललें. उभयतांत भयंकर वितुष्ट पडलें. तेव्हां नाइलाज
होऊन घाटगे तंबूगवाळें आटपून स्वारींतून चालता झाला. तेव्हां त्याची समजूत
करून परत आणावा म्हणून बायजाबाईनें नवऱ्याजवळ हट्ट धरिला. परंतु दौलतराव
ऐकेना. मात्र सर्जेरावाची रक्षा जवाहीर जवळ होती तिला दौलतरावानें अडकवून
ठेविलें. त्याची खात्री होती कीं तिच्यासाठीं घाटगे झकत परत येईल. जवाहीरला
महाराजानें अडकवून ठेविलें ही गोष्ट सर्जेरावास समजली, तेव्हां तो अत्यंत विव्हळ
झाला. त्यानें महाराजांस निरोप पाठविला, कीं ‘ जवाहीर परत आली नाहीं तर मी
प्राण ठेवणार नाहीं. तिला अडकवून ठेवण्याचें प्रयोजन काय, तिनें कांहीं तुमचा गुन्हा
केलेला नाहीं. ’ असें होतां होतां बाळोबा इंगळ्यानें मध्यस्थी करून सर्जेरावास
समजावून परत आणिलें. पण ही गोडी फार दिवस टिकली नाहीं. जुलई ता. १५
सन १८०९ रोजीं सर्जेरावानें जांवयास मेजवानी केली. त्या प्रसंगीं दोघांनीं यथेच्छ
पान करून रात्रभर नाचरंग केले. पण रात्र संपतांच दुसऱ्या दिवशीं पुनः त्यांच्या
भांडणाचा पहिला दिवस सुरू झाला. दरबारांत कामें चाललीं असतां दौलतरावानें
घाटग्याचा असा कांहीं पाणउतारा केला कीं तो तसाच उठून चालता झाला.
मुक्कामावर जाऊन जवाहीरला त्यानें पुढें खाना करून आपली आटपाआटप चालविली.
अशा गडबडींत एक दोन दिवस गेले. पुनः सर्जेराव ता. २६ जुलई रोजीं
रजा घेण्याकरितां म्हणून दौलतरावाकडे जाऊन आपल्या कांहीं मागण्या त्यानें
निकरानें पुढें ठेविल्या. त्या तुच्छतेनें झिडकारून दौलतराव रागारागानें हत्तीच्या टकरा
पाहण्यास निघाला. त्या वेळीं सर्जेरावानें यजमानाचा अंगरखा धरून, ‘ माझा निकाल
करा आणि मग कोठें ते जा, ’ असें म्हणून त्यास थांबविलें. त्याबरोबर दौलतरावाचे
कांहीं नोकर पुढें होऊन घाटग्यास दूर करूं लागले. तेव्हां घाटग्यानें कंबरेची तलवार
काढून नोकरांवर हात उगारला, त्या योगें थोडी दंगल होऊन तींत कांहीं लोक मारले
गेले; आणि घाटगे जीव बचावून परत आपल्या तंबूत गेला. त्याचे पाठोपाठ मानाजी
फाकड्याचा मुलगा आनंदराव दौलतरावाचे देवडीवरील पाहऱ्यावर अमलदार होता
तो नागव्या तलवारीचे कांहीं शिपाई बरोबर घेऊन घाटग्याचे तंबूवर गेला. तंबूच्या
दोऱ्या कापून त्यांनीं तंबू पाडला. तंबूखालीं घाटगे सांपडला त्यास बाहेर रस्त्यावर
आणून आनंदरावानें तलवारीनें त्याचे तुकडे पाडिले. एवढा घोर प्रकार भर बाजारांत
झाला, पण त्याबद्दल यत्किंचित् कोणास वाईट वाटलें नाहीं. वर्तमान बाहेर कळतांच