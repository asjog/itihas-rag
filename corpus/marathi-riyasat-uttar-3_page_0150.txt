होती. रेमंडच्या कंपूतील सैनिकांची संख्या दहा हजारांवर नव्हतीच, आणि तोफा
सगळ्या तीस होत्या. खुद्द रेमंड मात्र स्वराष्ट्राचा विशेष अभिमानी असून टिपूशींही
त्याचा पत्रव्यवहार होता. यास्तव हिंदुस्थानांत पाय ठेवतांच वेलस्लीनें आपल्या
मनाशीं त्रिविध पद्धति निश्चित केली. (१) टिपूशीं एकदम युद्ध करून त्यास जमीन-
दोस्त करावें; (२) निजामास वळवून त्याजकडून फ्रेंच फौजेस रजा देववून त्या
ठिकाणीं आपली इंग्रज फौज ठेवून द्यावी; (३) सिंद्यास पुण्यांतून हिंदुस्थानांत रवाना
करून दिल्लीचे राजकारणांत त्याची अफगाण जमानशहाशीं झोंबी लावून द्यावी. ही
योजना त्यानें मंजुरीकरितां यूरोपांत पाठवून दिली आणि आपण इकडे त्याची सिद्धता
करूं लागला. बोर्ड ऑफ कंट्रोलचा प्रेसिडेंट डंडास याची त्यास ताकीद होती, कीं
‘ प्रस्तुतच्या हिंदी राजकारणांत फार अनवस्था माजून राहिली आहे. सर्वांस धाकांत
ठेवणारा असा एक सत्ताधीश तेथें कोणी नाहीं. यामुळे लहानमोठ्या दौलतदारांत एक
प्रकारची अराजक स्थिति उत्पन्न होऊन शांतता बिघडण्याचा संभव उत्पन्न झाला आहे.
अनेकांस आपल्या बचावाची फिकीर पडली असून त्यासाठी त्यांस सामर्थ्याबाहेर फौजा
बाळगाव्या लागत आहेत. जुन्या गनिमी काव्यानें लढणाऱ्या फौजा निरुपयोगी ठरून
कवाइती फौजेची वाढ होत आहे. अशा फौजा मदतीस देण्याविषयीं अनेकांच्या
मागण्या इंग्रजांकडे येत आहेत. खर्ध्याचे प्रसंगीं निजामास इंग्रजांनीं मदत न केल्या-
मुळे इंग्रजांविषयीं लोकांचा आदर कमी झाला आहे. अशा स्थितींत कांहीं तरी एक
व्यवस्थित लष्करी धोरण ठरवून त्या धोरणांत सर्व हिंदी सत्ताधीश गुंतवून घ्यावे,
म्हणजे फ्रेंचांचा बंदोबस्त होऊन इंग्रजांचा निभाव हिंदुस्थानांत ठीक लागेल.’ ही नवीन
योजना ठरविण्याचें काम ब्रिटिश सरकारानें वस्लीस बजावून सांगितले. त्यावरून
त्यानें तैनाती फौजेची पद्धत नियमबद्ध ठरवून तिचा पहिला अंमल हैदराबादच्या
निजामावर केला, आणि बाजीरावास वळविण्याचें काम त्यानें क. पामर यास सांगितलें.
कर्नल पामर पूर्वी उत्तर हिंदुस्थानांत महादजीजवळ रेसिडेंट होता. महादजी पुण्यास
मृत्यु पावला तेव्हां तेथें मॅलेट होता, त्यास ता. ७-४-१७९४ रोजीं शोअरनें लिहिलें,
‘ महादजीच्या मृत्युबरोबर पामरची वकिलात संपली. आतां दौलतराव उत्तरेत जाईल,
तेव्हां पामरनें त्याच्या दरबारीं हजर व्हावें. ’ म्हणजे पामर लगेच पुण्यास आला
नाहीं. मॅलेटच तेथें सर्व काम पाहत होता. स. १७९६ अखेर मॅलेट पुणें सोडून गेला,
तेव्हां पामर तेथें गेला. पामर हा पूर्वी वॉरन्हेस्टिंगसचा सेक्रेटरी असून महादजीजवळ
पुष्कळ वर्षे राहिल्यामुळे उत्तरेतील राजकारणाची त्यास चांगली वाकबगारी होती.