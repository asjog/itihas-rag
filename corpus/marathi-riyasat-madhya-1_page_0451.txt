शिवाजीपाशीं पन्हाळ्यास सुरनीस असून शिवाजीनें तीन भले इसम तंजावरास
व्यंकोजीकडे हिस्सा मागण्यास पाठविले त्यांत हा असावा. या कृष्णाजीस
मुलगे तीन. महादाजी, नारोपंत व गोविंद. राजारामानें या त्रिवर्गांचे
नांवें इनाम गांव देतांना, ‘ तुम्ही स्वामींचे पुरातन सेवक, सेवा एकनिष्ठपणें
करीत आहां, ’ असा उल्लेख केलेला आहे. शाहू मोगलाईतून येते समयीं
“स्वामींच्या व स्वामीच्या राज्याचे कल्याणाविषयीं बहुत श्रमसाहस करून एक-
निष्ठेनें सेवा केली, त्याजवरून स्वामी कृपाळू होऊन पोतदारीचा धंदा हुजूरचा
व सरकारकून व सरदार यांजकडील वंशपरंपरेनें करार करून सनदा करून
दिल्या आहेत.” पूर्वींचे पोतदार श्रीगोंदेकर पुंडे ताराबाईकडे राहिले. सबब
शाहूनें त्यांची पोतदारी काढून घेतली. ‘रा. महादाजी कृष्ण व गोविंदकृष्ण
उपनाम ज्योतिषी, गोत्र शांडिल्य, हे स्वामींचे पुरातन सेवक, थोरले स्वामां-
पासून बहुत निष्ठेनें सेवा केली व संभाजीराजे काका यांची सेवा केली, त्या उपर
ती. स्वामी चंजीस असतां, ताम्राचें संकट प्राप्त झालें, ते समयीं महादाजी कृष्ण
हे संताजी व धनाजी समवेत फौजा घेऊन गेले, विशेषत्कारें सेवा केली, त्याज-
करितां स्वामींनीं चंजीचे मुक्कामीं मौजे खवली हा गांव इनाम दिल्हा. या उपरी
मशारनिल्हेनीं व त्यांचे पुत्र बाळाजी महादेव यांनीं रा. शिवाजीराजे दाजी
यांची सेवा केली, ऐशास महादाजी कृष्ण व गोविंद कृष्ण, महादाजीचे पुत्र
बाळाजी, रामचंद्र व कृष्णाजी हे स्वामींचे एकनिष्ठ सेवक, सबब मौजे खवली
गांव त्यांजला वंशपरंपरेनें इनाम करून हें आज्ञापत्र सादर केलें असे. ’ हें
कोल्हापुरच्या संभाजीचें इनामपत्र स. १७२२ चें आहे. ‘ बाळाजी विश्वनाथाची
स्थापना रांगण्याचे मुक्कामीं ताराबाईचे हाते महादाजीनें केली, ’ महादाजीच्याच
मदतीनें बाळाजीचा कान्होजी आंगऱ्यांशी स्नेह जमून त्यास बाळाजीनें शाहूचे
बाजूस वळविलें. ‘ चित्पावन जातीमध्यें श्रीवर्धनकर देशमुख अवतंस झाले.
बाळाजीपंतांनीं महादाजीपंतांस म्हटलें जे, ‘ तुमची कन्या बाजीराव पुत्रास
करीन. बहुत वजीद झाले, तेव्हां कन्या काशीबाई दिली. त्यावर कित्येकां
दिवशीं बाळाजीस पेशवाई जाली. ’ काशीबाईच्या आणखी दोन बहिणी होत्या,
पैकीं एक पेणचे मनोहर यांजकडे व दुसरी गोरे यांजकडे दिली.