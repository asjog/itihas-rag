पाशीं आहेत त्यांजवर कृपा मजप्रमाणेंच करीत जावी. सविस्तर विनंती मुलें करतील.' मीरखान टोका बाजीरावाच्या वेळीं होता तो याचा कोण असावा ? तसेंच छत्रसिंग व भावसिंग टोके हे कोण ? स. १७३१ त डभईच्या लढाईत भावसिंग टोके यानें त्रिंबकराव दाभाडे यास मारलें असा दाभाड्याच्या बखरींत उल्लेख आहे. हें टोके घराणें कोठचें ? त्यांत हिंदु व मुसलमान दोन्ही नांवें येतात, याचा उलगडा झाला पाहिजे. *

१०. मथुरा-वृंदावनच्या सनदा व गोवध मनाईचें फर्मान.
(स. १७९०).—मथुरा शहर महादजीचें अत्यंत आवडतें. उत्तरेंतील सात वर्षांचा त्याचा काळ बहुतेक मथुरेसच छावणीत गेला. तेथील त्याची छावणी बादशाही थाटाची व कायम स्वरूपाची होती. ग्वालेर, आग्रा, मथुरा, दिल्ली व पुढें पंजाब पावेतोंच्या लष्करी महत्त्वाच्या हमरस्त्यावर हें ठिकाण मध्यवर्ती असल्यामुळें समस्त विरोधकांवर दृष्टि व दाब ठेवण्यास अत्यंत सोयीचें होतें. शिवाय त्यास धार्मिक पावित्र्य होतें, म्हणून खुद्द महादजीच्या वृत्तीस व मराठशाहीच्या मुख्य ध्येयास तें ठिकाण विशेष अनुरूप होतें. कारभाराच्या दगदगींतून, अल्प काळ कां होईना, पण मन निवृत्त करून तें भगवद्भक्तीकडे लावण्यास मथुरेंइतकें दुसरें उत्कृष्ट स्थळ तिकडे नाहींच म्हटलें तरी चालेल. महादजी स्वभावतः धार्मिक वृत्ताचा व सत्समागमाचा भुकेला होता. ईश्वरावर अढळ श्रद्धा ठेवल्यानेंच आपले मनोरथ इतके सिद्धीस गेले अशी त्याची भावना होती. महादजीनें आपल्या जवळ दिल्लीस राहावें असें बादशहाचें म्हणणें होतें. परंतु ज्या कारणास्तव सातारकर छत्रपतीपासून आपण दूर पुण्यास राहावें असें पेशव्यांस वाटलें, त्याच कारणास्तव महादजीसहि दिल्लीपासून दूर राहणें सोयीचें वाटलें. नाहीं तर बादशहाची पिरपीर कधींच संपली नसती. शिंद्यांचें वास्तव्य माळव्यांत झालें, तेव्हां त्यांनीं आपलें मुख्य ठिकाण उज्जनीस केलें. पुढें लढाईच्या व लष्करी सोयीकरितां त्यांना ग्वालेरसाठीं अट्टाहास करावा लागला. पण महादजीला अकालींच मृत्यु न येतां त्याचे हेतु सिद्धीस जाते तर मथुरा हीच मराठशाहीची उत्तरेंतील राजधानी बनली असती यांत संशय नाहीं. परिस्थिति बदलल्यानें राजकारणांतील पुण्याचे केंद्र उत्तरेकडे सरकण्याची आवश्यकता कधींच वाटूं लागली होती. अलीकडे आग्र्यास लष्करी