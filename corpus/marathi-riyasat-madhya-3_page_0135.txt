कांहीं बल नाहीं. त्यांनीं मागील वर्षी दहशतही खादली आहे. तुम्हीं तेथें
शहाणे आहां. हरकसे चार दिवस रंग राखालच ’ ( १. १५२ ). अटकेच्या
स्वारींत रघुनाथरावानें पंजाबांत असलेल्या अब्दालीच्या फौजेची अनायासें
तिरपिट उडविली, त्यावरून आपण त्याचें अवसान जोखलें असें रघुनाथरावास
वाटलें. पण हा त्याचा अदमास साफ चुकला. स्वतः अब्दाली कसलेला सेना-
पति असून युद्धाचे डावपेंच मराठ्यांहून ज्यास्त जाणत होता. स. १७५८ च्या
उन्हाळ्यांत इराण्यांनीं त्यास हैराण केलें होतें, पण या सालीं त्याच्या सर्व
अडचणी मिटून हिंदी मुसलमानांचें उत्कृष्ट साह्य मिळाल्यानें त्यास जोर आला
होता. रघुनाथरावाच्या चुकीच्या अंदाजामुळेंच पेशवा, होळकर व प्रत्यक्ष
दत्ताजी थोडे बहुत निर्धास्त राहिले. होळकर तर दत्ताजीचे मदतीस आलाच
नाहीं, आणि बुंदेलेही युद्धकर्मात असला नसला सारखाच. स्वतः दत्ताजी व
त्याचे सरदार कसलेले व जिवास जीव देणारे होते.
	डिसेंबरच्या अखेरीस बुंदेले लिहितो, ‘ अब्दाली भारी आहे. त्यास
स्वामींनीं मल्हारबास पत्रें पाठवून ते लौकर येत तें करावें, व एक साळसूद
सरदार दहा हजार फौजेसह, मुलूख कौलीं न लुटी ऐसा ग्वाल्हेरसमीप
पाठवावा. जमीनदारांनीं हरामजादगी केला. ऐन हंगामांच बखेडा झाला, ’
( १.१५७ ). मुसलमानांचा जोर पाहून बुंदेलेसुद्धां मराठ्यांवर उठले. वसूल
येईनासा झाला. रसद पोंचविणें मुष्किलीचें झालें. माधवसिंगानें मल्हाररावास
गुंतवून ठेविलें. बिजेसिंग उघडपणें मुसलमानांस साह्य करूं लागला. गोविंद-
पंताचे कुचराईसंबंधीं राजवाडे अवास्तव बनाव दाखवितात. परंतु पेशव्यास
त्याजबद्दल बिलकुल संशय नव्हता. ता. २९-१-६० रोजीं पेशवा पंतास लिहितो,
‘ अब्दाली आल्यामुळें उभयतां शिंदे रोहिल्यांचा कारभार ठेवून गेले.
तेच समयीं मल्हारजी होळकरास सामील करून जावयाचें होतें. तें न
केलें. मल्हारबांनीं आधीं काम कोणतें करावें, मग कोणतें करावें.
माधोसिंगाचा मजकूर काय ! जेव्हां हटलें तेव्हां त्याचे पारिपत्य करतां
येईल. तो विचार मल्हारबांनीं न केला. दत्तबा तो ईश्वराच्या घरचे