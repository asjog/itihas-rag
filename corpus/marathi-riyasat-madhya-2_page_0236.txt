राज्य अगदींच मृत्युपंथास लागलें. महंमदशहा स्वतः जरी मोठा हुशार नव्हता तरी त्यानें शत्रूंशीं कसाबसा टिकाव धरून आपलें व बादशाहीचें थोडेंबहुत संरक्षण केलें. निजामाचा दरारा दक्षिणेंत होता, तोंपर्यंत मराठेही जरा धाकांत होते, आणि शाहूछत्रपतीच्या मृत्यूपर्यंत पेशव्यांस आपले बादशाही मनोरथ जोरानें तडीस नेण्यांची स्वतंत्रताही नव्हती. शाहूछत्रपति स. १७४९ च्या डिसेंबरांत वारून, जानेवारींत रामराजा गादीवर आल्याबरोबर पेशव्यानें मुसलमानी सत्तेचा सर्व ठिकाणीं पाडाव करून हिंदुपद-बादशाहीचे हेतु ताबडतोब सिद्धीस नेण्याचे इलाज चालू केले. ताराबाई, प्रतिनिधि, गायकवाड वगैरे मंडळींची पेशव्यास मदत असती तर, निदान त्यांनीं पेशव्यास तीव्र विरोध तरी केला नसता, तर पेशव्यानें आपले हे हेतु अल्पावकाशांत तडीस नेले असते. हिंदुस्थानची राजकीय परिस्थिति नानासाहेब व सदाशिवराव यांच्या लक्षांत चांगली उतरलेली होती. दिल्लीच्या दरबारांत वजीर गाजीउद्दीन व अयोध्येचा सुभेदार सफ्तरखान हे दोघेच कायते वजनदार पुरुष होते; आणि दोघेही पूर्णपणें मराठ्यांचे अंकित झाले होते. मराठ्यांचे बेत तडीस जाऊं न देतां मुसलमानांची सत्ता पुनरपि ऊर्जित करावी, असें म्हणणारा मुसलमान मंडळीचा पक्ष संख्येने जरी मोठा होता, तरी ही गोष्ट सिद्धीस नेण्याचें सामर्थ्य मात्र कोणास नव्हतें. अशा प्रकारची प्रबळ इच्छा रोहिला सरदार नजीबखान याची असून, मराठे सरदारांत फूट पाडणें, अब्दालीसारख्या परकीयास देशांत आणणें; आणि धरसोड करणाऱ्या मुसलमान सरदारांस आपल्या कटांत सामील करून घेणें, या युक्त्या तो करीत होता. परंतु नजीबखानाचा हा उद्योग स. १७५० त चालू झाला नव्हता. रजपूत राजे बहुतेक मराठ्यांच्याच कह्यांत येत होते. अशा चांगल्या संधीस पेशव्यानें जानेवारी ते एप्रिल १७५० पावेतोंच्या काळांत साताऱ्यास सर्व मोठमोठे सरदार व ठिकठिकाणचे वकील जमवून सर्वांच्या सल्ल्यानें पुढील बेत ठरविले. हे बेत ठरवितांच ताराबाई आपल्या-