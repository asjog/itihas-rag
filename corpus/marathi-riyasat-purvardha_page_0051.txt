निमग्न असे. स्वतः विद्वान असल्यामुळे विद्वानांचा उपयोग कसा करून घ्यावा, हें त्यास कळत होतें; आणि भरपूर राजाश्रय, आणि सुदैवानें अर्ध्या अधिक शतकभर हातांत राहिलेली सत्ता, ह्यांचा उपयोग करून, चिरस्मरणीय अशीं कित्येक मोठीं कामें त्यास करतां आलीं.

मात्र राज्याच्या बंदोबस्ताची तजवीज त्यास करितां आली नाहीं. तो लढवय्या नव्हता, आणि एखाद्या अप्रतिम सेनानायकाचें त्यास साह्य नव्हतें. नाहीं तर रामदेवाचें राज्यवैभव शिखरास चढलें आहे असा सर्वत्र समज असतां, तें मुसलमानांच्या स्वारीपुढें क्षणार्धांत मोडून पडलें नसतें. राज्याच्या बंदोबस्ताचा विचार हेमाद्रीस सुचला नाहीं, हें त्याच्या इतर कीर्तीस हीनत्व आणणारें आहे. हेमाद्रीचा मृत्युकाळ उपलब्ध नाहीं. अलाउद्दीनच्या स्वारीच्या प्रसंगी तो हयात असावा, असें दिसत नाहीं.

१६. कोल्हापूरचे शिलाहार (स. ९४९-१२०५).—शिलाहारांचीं तीन घराणीं होतीं. ते आपली उत्पत्ति विद्याधर गंधर्वांपासून मानीत. एक वंश तगर येथे राज्य करीत होता. हें तगर शहर पूर्वी फार विख्यात होतें. निजामशाहीतील धारूर तेंच तगर असें कित्येक मानितात. शिलाहार हे राष्ट्रकूटांचे मांडलिक होते. वरील तीन वंश उत्तर कोंकणांत पुरी येथें, दक्षिण कोंकणांत खारेपाटणनजीक, व कोल्हापूर येथें, असे राज्य करीत. ह्या सर्वांपैकीं कोल्हापूरचा वंश विशेष भरभराटींत होता; आणि त्याचा अंमल कऱ्हाड, मिरज व कोल्हापूर एवढ्या टापूवर आणि पुढें पुढें दक्षिण कोंकणावरही होता. कोल्हापूरचें आरंभींचें नांव करवीर व पुढें ‘कोल्लापुर’ असें होतें. जतिग, गण्डरादित्य, विजयार्क, भोज वगैरे कित्येक त्या वंशांत मोठेमोठे राजे झाले. यादववंशी राजा सिंघण यानें शिलाहारांचें कोल्हापूरचें राज्य जिंकून आपल्या राज्यास जोडिलें. पद्मनालदुर्ग-पन्नाळदुर्ग-म्ह० पन्हाळा हें शिलाहारांचें राहण्याचें मजबूत ठिकाण होतें. खिलिगल म्ह० खेळणा ऊ० विशाळगड हा किल्ला भोजशिलाहारानें स. १२००त बांधिला. ‘ श्रीमहालक्ष्मीलब्धवरप्रसाद ’ ही पदवी शिलाहार राजे आपल्या नांवास जोडीत असत. यावरून ते कोल्हापूरच्या महालक्ष्मीस भजणारे होते. ते पौराणिक आणि वैदिकधर्म पाळीत असत; तरी जैन लोकांसही त्यांचा आश्रय पुष्कळ होता. दोनशी धर्माविषयीं