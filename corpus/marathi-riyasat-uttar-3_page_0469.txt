करून इंग्रजांनीं हळूहळू सर्व गुजरात व काठेवाड प्रांत आपल्या कब्जांत आणिला
हें पूर्वी सांगितलेंच आहे. बाजीरावानें त्याजबद्दल पाहिजे तितक्या तक्रारी केल्या, पण
त्यांस इंग्रजांनीं भीक घातली नाहीं. गुजरातेंत पेशव्यांचा निम्मा हिस्सा होता, त्याची
वहिवाट दहा वर्षांच्या करारानें गायकवाडाकडे होती. या दहा वर्षांत मक्त्याची ठरीव
रक्कम बाजीरावास गायकवाडाकडून बिनचूक मिळत गेली. मात्र पूर्वीचेंच जें घेणें होतें
त्याचा निकाल लागला नाहीं. सन १८०४-५ च्या युद्धांत शिंदेहोळकर ठिकाणीं
बसतांच बाजीरावानें इंग्रजांच्या पाठिंब्यानें दक्षिणेकडील जहागीरदारांस नरम करून
वाटेल त्या मार्गानें पैसा उपटण्याचा उद्योग चालविला. दहा वर्षे स्वस्थता मिळाल्यामुळें
बाजीरावाजवळ पैशाचा चांगला संचय झाला, आणि इंग्रजांच्या मदतीनें त्याचा अम्मलही
प्रांतांत पूर्ण बसला. पुढें कोल्हापुर, सांवतवाडी, निजाम, गायकवाड वगैरे बाह्य
संस्थानांकडे बाजीरावाची नजर फिरूं लागली. पण हीं प्रकरणें इंग्रजांचेच विद्यमानें
सोडवावयाचीं असल्यामुळें त्यांचा निकाल बाजीरावास निमूटपणें मान्य करावा
लागे. कोल्हापुर आणि सावंतवाडी हीं दोन संस्थानें आपलीं मांडलिक आहेत
व त्यांनीं आपणास करभार द्यावा, ते हें न ऐकतील तर त्यांस फौज पाठवून नरम
करावें, अशी मागणी बाजीरावानें इंग्रजांकडे केली. त्या संबंधाचा वाद कांहीं दिवस
चालून शेवटीं इंग्रजांनीं स. १८१२ त बाजीरावास साफ कळविलें, कीं हीं संस्थानें
स्वतंत्र आहेत, त्यांजवर पेशव्याचा हक्क नाहीं. इंग्रजांनीं असा निकाल दिल्यापासून
बाजीरावाचें मन इंग्रजांविषयीं विशेष खट्टू झालें. इंग्रजांनीं त्या व्यवहारांत कोल्हापुर-
करांशीं स्वतंत्र तह करून मालवणचा सिंधुदुर्ग किल्ला आपल्या ताब्यांत घेतला.
बाजीरावानें निजामाकडील चौथाई वसूल करण्याचें प्रकरण असेंच उद्भवलें. त्या संबंधाची
तक्रार त्यानें इंग्रजांकडे करतांच त्यांनीं एक कमिशन नेमून हैद्राबादेस पुरावा गोळा
करून बाजीरावास निकाली जबाब दिला, कीं इतःपर निजामांकडे तुमचें कांहीं घेणें
नाहीं व तुम्हीं त्यांजकडे कांहीं मागूं नये. गायकवाडाचें प्रकरण मात्र इतक्या झटपट
निकालांत निघालें नाहीं. त्याचा ग्रंथ मोठाच वाढला तो आतां सांगितला पाहिजे.
    अहमदाबादच्या निम्या वसुलाची वहिवाट बाजीरावानें दहा वर्षांच्या करारानें
गायकवाडास दिली होती, ती मुदत स. १८१४ त संपावयाची होती. त्यावरून
बाजीरावानें इंग्रजांस अशी सूचना केली, कीं ही मुदत संपल्यावर आमची वहिवाट
आम्हीं स्वतः करणार, गायकवाडाकडे चालू ठेवणार नाहीं. हा उभयतांमधील वादाचा
एक मुद्दा झाला. दुसरा मुद्दा असा होता, कीं आनंदराव गायकवाडानें बाजीरावास