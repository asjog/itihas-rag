ताबद्दलही अभिमान वाढला. ह्या संस्कृताच्या अभिमानानें महाराष्ट्री मागें पडली, आणि मराठी भाषा जोरानें पुढें आली. तेराव्या शतकांतील ज्ञानेश्वराच्या अप्रतिम ग्रंथानें महाराष्ट्रीचा लौकिक एकदम वाढला. भाषेला कवींच्या आश्रयाची अतिशय जरुरी असते. ज्ञानेश्वरीचें महत्त्व मराठी भाषा जिवंत आहे तोपर्यंत जागृत राहील. मराठीचें जोरदार स्वरूप ज्ञानेश्वरींत दिसून येतें. ज्ञानेश्वरांनंतर तीनशें वर्षे महाराष्ट्रांत स्वराज्य नष्ट झालें, त्या अवधींत सरकार दरबारांत जरी मराठीचा बडेजाव झाला नाहीं, तरी तिचें स्वरूप फारसें बदललें नाहीं, आणि तिची नैसर्गिक वाढ थांबली नाहीं. अनेक साधुसंतांचा तिला आश्रय होता. महालिंगदास, एकनाथ, सरस्वती गंगाधर, विष्णुदास नामा, तुकाराम इत्यादि ग्रंथकारांनीं मुसलमानी राज्यांत तिचें मोठ्या प्रेमानें संगोपन केलें. सतराव्या शतकांत स्वराज्य स्थापन होतांच भाषेचाही उत्कर्ष झाला; आणि मुक्तेश्वर, वामन व पुढें श्रीधर, मोरोपंतादि अनेक कवी ह्यांनीं मराठी भाषेस उत्कृष्ट भाग्यास चढविलें. छत्रपतींच्या घराण्यांत किंवा पेशव्यांच्या घराण्यांत विद्याव्यासंगी पुरुष कोणी झाला नाहीं, आणि लढाईच्या धामधुमीमुळें भाषेकडे लक्ष देण्यास त्यांस फुरसतही मिळाली नाहीं. शिवाजी मात्र त्यांस अपवाद आहे ' ( चिं. वि. वैद्य,—निबंध आणि भाषणें ). सामान्यतः मराठी भाषेची वृद्धि मराठी राज्याच्या व मराठे लोकांच्या प्रपंचाशीं समानरूप आहे, असें दिसून येतें.

रा. राजवाडे म्हणतात ( खंड ६, व प्र. सं. वृत्त ) बाराशें वर्षांमागें एकहजार वर्षे महाराष्ट्रांत संस्कृत व महाराष्ट्री अशा दोन भाषा प्रचलित होत्या व ह्या दोन्ही भाषांत सारस्वत निर्माण होत असे, म्हणजे विचार-प्रदर्शन व विकारप्रदर्शन होत असे. शकपूर्व ८०० वर्षांपासून शकोत्तर ४०० पर्यंत संस्कृतांत व महाराष्ट्रींत मिळून सारस्वत उत्पन्न झालें. व पुढें महाराष्ट्री मरून आस्ते आस्ते अपभ्रंशद्वारा मराठी उत्पन्न झाली. संस्कृत व मराठी अशी जोडी महाराष्ट्रांत नांदूं लागली, तत्रापि संस्कृत ही तशीच कायम राहिली. संस्कृत ही ह्या देशांतील स्थिर, कायम, चिरंजीव व अमर भाषा आहे, आणि प्राकृत ही चंचल, बदलणारी, विकारी, अल्पायुषी व मर्त्य अशी भाषा आहे. पूर्वी महाराष्ट्रीरूपानें जी प्राकृत जन्मली तींत काव्यनाटकादि क्षुल्लक ग्रंथरचना सडकून होऊन, तिचा