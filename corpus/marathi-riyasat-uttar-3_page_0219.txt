आम्ही होळकराचा फन्ना उडवितों.' अशी या मंडळीची वाटाघाट भरपूर एक दिवस
बाजीरावाशीं चालू होती. ता. २४ ऑक्टोबर रोजीं बाजीरावानें आपला मेहुणा रघुनाथ
धोंडदेव भागवत, कुंजराचा कारभारी आबाजी शंकर, पुण्यांतील सावकार भिवजी नाईक
कोलते व भोसल्याकडील नारायणराव वैद्य या चौघांस समेटाचें बोलणें करण्यास पाराशर
दादाजी बरोबर होळकराकडे रवाना केलें. बोलणें करण्यास गेलेली ही मंडळी दुय्यम
तिय्यम प्रतीची सुद्धां नव्हती. होळकरानें त्यांची भेटही घेतली नाहीं. त्यानें एवढाच
जबाब कळविला कीं, ' कुंजर वगैरे मंडळीस मजकडे येण्यास भीति कां वाटते ?
त्यांस माझा विश्वास पटत नसेल तर मी माने वगैरे पाहिजे ते सरदार ओलीस
म्हणून पेशव्यांचे ताब्यांत पाठविण्यास सिद्ध आहें. समेटास मुख्य विरोध बाळोजी
व निंबाजी यांचाच आहे. ते मजकडे आल्याशिवाय समेट होत नाहीं. त्याअर्थी
आतां हा समेटाचा खेळ पुरे झाला. उद्यां रणांगणावरच काय निकाल लागावयाचा
तो लागेल. श्रीमंतांनीं मात्र सर्वथैव स्वस्थ असावें. त्यांची बेअदबी मजकडून तिलप्राय
होणार नाहीं. फक्त त्यांची बुद्धि शिंद्यांचे जादूनें भारली आहे ती जादू मी उद्यां
तलवारीनें तोडून दाखवितों. ' शिष्टाईस गेलेल्या मंडळींनीं परत येऊन हा मजकूर
बाजीरावास कळविला. तेव्हां त्यानें बाळोजीची पुष्कळ मनधरणी केली कीं, तुम्हींच
जाऊन यशवन्तरावास भेटा. पण या विनवणीचा उपयोग झाला नाहीं. लढाईत
होळकरास उडवून देतों, ही आपली घमेंडखोर भाषा कुंजरानें सारखी चालू ठेवली. हे
दोन तीन दिवस शनिवार वाड्यांत खलबतांची सारखी धामधूम उडून राहिली होती.
त्यांत सदाशिवराव बक्षीही मोठ्या हिमतीचें बोलणें करीत होता, आणि इतर सर्वच
त्यास दुजोरा देत होते. ' होळकर चढून गेला आहे. तो अत्यंत बंडखोर आहे.
धन्याचे हुकूम सारखे धाब्यावर बसवून तो प्रतिक्षणीं आपला अपमान करीत
आहे. श्रीमंतांनीं त्यास बिलकूल भीक घालूं नये. आम्ही हा कांटा साफ काढून
टाकितों,' अशी या सिंदे पक्षाची भाषा होती तर उलट होळकराकडील पाराजी-
पंत, गोपाळराव गानू वगैरे मंडळी पेशव्याशीं विनवणी करीत होती, कीं 'आपण न्याय
करावा. खरा राजद्रोही व बंडखोर कोण याचा निवाडा करा. उगाच आतताई मार्ग
स्वीकारण्यांत कोणाचाच फायदा नाहीं. ' भोसल्याकडील मंडळी सुद्धां होळकराचे
बाजूनेच बोलत होती.
   स. १७९६ पासून शिंद्याच्या लष्करी सामर्थ्यावर अवलंबून बाजीरावानें आज-
पावेतों कसाबसा आपला निभाव केला. पण शिंद्यांचें हें सामर्थ्य उडवून देण्यास