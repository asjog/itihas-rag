तो चित्तांत आणून सौरस्याचा प्रसंग संपादिला. जो नबाब चौथाई
सरदेशमुखीचीं नांवें घेत नव्हता त्यांनीं माळवे दरोबस्त ऐसें
खास दस्तकानें लिहितां उच्चार केला, कीं या मागें कधींच गोष्ट न
जाहली ते या प्रसंगी झाली. पुत्राचे नांवें सुभेदारी करून समागमें आणिलें, त्या
माळव्याची दरोबस्त सनद करून देतां नबाबाच्या चित्तांत कल्पांत आला. परंतु
काय करील, संकटाचा प्रसंग देखोन द्यावें लागलें. आप्पा, रा. स्वामींचें तपो-
बळ, वडिलांचें पुण्य समर्थ, ह्मणोनच ही गोष्ट घडून आली. आज पातशाहीत
नबाबासारखा दुसरा अमीर कोण आहे ! अतःपर नबाब दिल्लीस जातील, व
बंदोबस्त कर्तव्य तैसा केल्यावर होईल तें वर्तमान लिहून पाठवूं. करार झाला
यांत अंतर न करावें, अशी मनरोटी नबाबानें दिली.' स्वामींचें तपोबळ व वडि-
लांचें पुण्य, यामुळे यश येतें, ही भावना आज आह्मांस देवभोळेपणाची वाटत-
असली तरी तत्कालीन लोकांना ती आवेश भरण्यास कारणीभूत होत असे.
     येणेप्रमाणें ही पुष्कळ वर्षांची मोठी मोहीम समाप्त झाली. नर्मदा आणि
चंबळ या नद्यांच्या दरम्यानचा दरोबस्त मुलूख बहुतेक स्वराज्यादाखल मरा-
ठ्यांनीं हस्तगत केला. बाजीरावाच्या पराक्रमानें हें आत्यंतिक फल होय. बाद-
शहाकडून या प्रांताची लेखी सनद बाजीरावाच्या हयातींत मिळाली नाहीं.
तें काम नानासाहेब पेशव्यानें तडीस नेलें. स. १७३८च्या जानेवारींत भोपाळची
लढाई आटोपल्यावर बाजीराव कांहीं काळ तिकडेच बादशहापासून तह पुरा
करून घेण्याकरितां जिंकिलेल्या प्रदेशांत आपला अंमल बसवीत राहिला.त्या वेळीं
तिकडील हिंदु राजांनीं त्यास करभार दिला. नंतर तिकडे मोगलांच्या पाठीवर
फौजांसह सरदार ठेवून स. १७३८ च्या जुलई महिन्यांत बाजीराव पुण्यास
परत आला. त्या वेळीं चिमाजी आप्पाची वसईची मोहीम तयारींत होती. 'सुजा-
तखानास रघूजी भोसले यांनीं बुडविलें. हजार घोडे, सहा हत्ती व पालख्या व
जेजाला पाडाव केल्या. खुद्द सुजायतखान दस्त केले पांचलाख रुपये दंड घेऊन
सोडले, ह्मणोन लिहिलें आलें. मृत्युही पावलासा सुजायतखानाची खबर आहे. '
ह्या ता. २९.१२.१७३७ च्या पत्रांत वरील मजकूर आहे. ह्मणजे, बाजीरावानें
निजामास भोपाळवर कोंडला ती संधि साधून, एलिचपुरच्या नबाबाचा साह्यकारी
सुजायतखान याचा रघूजीनें पाडाव करून वऱ्हाडांत आपला अंमल बसविला.
( काळेकृत वऱ्हाडचा इ० पृ. १८३. )