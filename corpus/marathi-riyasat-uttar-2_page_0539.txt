द्वेष असला तरी बाहेरून तो न दाखवितां उलट गोडी दाखवी. लोकांकडून पैसे
उकळण्यांत मात्र तो वस्ताद होता. इंग्रजांचा तो भारी द्वेष करी आणि त्यांनीं
आपलें राज्य घेतलें याबद्दल तो अंतःकरणांत सारखा जळत असे. इतर मराठे
सरदारांच्या नादास लागून उगाच आपण इंग्रजांविरुद्ध युद्धांंत शिरलों असें त्यास
सारखें वाटे. प्रस्तुतच्या देशस्थितींत इंग्रजांविरुद्ध आपलें कांहीं चालणार नाहीं
अशी त्यास खात्री वाटत असून, पुनः इंग्रजांचे वाटेस जाण्याचें धाडस त्यानें
कधीं केलें नाहीं. मरेपर्यंत आपल्या स्वातंत्र्याची भावना त्यानें कधीं सोडली नाहीं.
एकवार स. १८०३ च्या युद्धांत हटल्यावर त्यानें इंग्रजांचा उघडपणें कधीं द्वेष
केला नाहीं, कीं प्रेमही केलें नाहीं ! हा रघूजी ता. २२-३-१८१६ रोजीं मरण
पावला. त्यापूर्वींच आठ वर्षे प्रथम त्याची मातुश्री चिमाबाई व पुढें व्यंकोजी
मन्याबापू बनारस येथें स. १७९१ च्या ऑगस्टांत मरण पावलीं होतीं.
रघूजीच्या दिनचर्येचे चार कागद उपलब्ध आहेत त्यांवरून त्याच्या कौटुंबिक
राहणीची, स्वभावाची व दरबारी उद्योगाची चांगली कल्पना करितां येते. त्यां-
तील श्राद्धतिथीच्या उल्लेखांवरून कित्येकांच्या मृत्युतिथि उमगतात. बिंबाजी भोसले
ता. ७-१२-१७८७ रोजीं, खंडोजी चिमणाबापू ता. १६-८-१७८९ रोजीं
व भवानी नागनाथ मुनसी ता. १०-२-१७९० रोजीं मरण पावले. खं. १०,
ले. ३३७ व ३५३ या कागदांत श्रीराम सदाशिव नांवाच्या इसमानें अनुक्रमें
ता. ६-२-१७९० व १८-३-१७९० रोजीं बहुधा नानाफडणिसास रघूजीची
महिन्या महिन्याची दिनचर्या लिहून पाठविली आहे, असें पैवस्ती तारखेवरून
म्हणतां येतें. रघूजीनें मातुःश्रीबंधूंसह सिंहस्थानिमित्त नागपुरहून गोदावरीची
तीर्थयात्रा केली, त्या प्रवासाचें जातांचें व येतांचें अशीं वर्णनें वरील दोन
कागदांत आहेत. नागपुरहून चंद्रपुरास म्हणजे चांदा येथें येऊन तेथून पुढें
थेट दक्षिणेस चिनूरजवळ प्राणहिता ऊर्फ प्रणीता नदी गोदावरीस मिळते
त्या ठिकाणीं ही यात्रा सुमारें दोनशें मैलांची रघूजीनें केली. हल्लीं हा सर्व
भूप्रदेश निजामाच्या ताब्यांत आहे. रस्त्यांतील किल्ले, शहरें, ऐतिहासिक स्थलें,
मंदिरें वगैरे पाहिल्याचे आणि राजकीय घडामोडी व वाटाघाटी यांचे भरपूर
उल्लेख या दिनचर्येत आहेत. अशाच मासल्याचे दोन कागद ‘भारतवर्षा’च्या
दुसऱ्या भागांत अखबारदिनचर्या सदरांत ले. ५ व १६ चे, ता. १६-११-१७८९
व १५-८-१७९४ चे छापलेले आहेत, तेही बहुधा वरील श्रीराम सदाशिवानेंच