३. बाजी प्रभूचा पराक्रम ( जुलै, १६६० ).—अफझलखानाच्या वधानें ही पहिली मोहीम संपली नाहीं. त्या वधाचा फायदा घेण्याकरितां शिवाजी मोठ्या त्वरेनें फौज घेऊन बाहेर पडला. प्रथमतः कोल्हापुर प्रांतांत शिरून, त्यानें पन्हाळा किल्ला युक्तीनें काबीज केला. कोल्हापुर प्रांत त्या वेळीं विजापुरचा एक सुभा होता. त्या सुभ्याचें काम रुस्तुमुज्जमान नांवाचा सरदार पाहत असे. त्या प्रांतांत पन्हाळा किल्ला फार मजबुदीचा होता. हा प्रांत मुसलमानांचे ताब्यांत असूनही त्यांतील जागोजागचे ठाणेदार व किल्लेदार बहुतेक हिंदु होते. कारण ह्या डोंगराळ प्रदेशाचा बंदोबस्त राखण्यास हिंदु कामगारांचाच विशेष उपयोग दरबारास होत असे. पन्हाळा, पवनगड, विशाळगड, खेळणा, रांगणा हे किल्ले ह्या प्रांतांत प्रसिद्ध होते. हा प्रांत काबीज करण्याकरितां शिवाजी फार दिवस उत्सुक होता. अफझलखानाचा पाडाव होतांच पन्हाळ्याच्या हिंदु किल्लेदाराशीं संधान बांधून शिवाजीनें अनाजी दत्तो याजकरवीं तो किल्ला हस्तगत केला. त्याचप्रमाणें पवनगड व वसंतगड (कऱ्हाडाजवळ) हेही त्यास मिळाले; आणि कृष्णाकांठचे प्रदेशांतून शिवाजी खंडणी वसूल करूं लागला. पुढें रांगणा व खेळणा हे किल्ले मोठ्या शर्थीनें लढून त्यानें घेतले व खेळण्यास विशाळगड हें नांव दिलें. या गोष्टी ऐकून आदिलशहाच्या हुकुमानें रुस्तुमुज्जमान मिरजेहून फौज जमा करून शिवाजीवर चालून आला. परंतु त्याची फौज थोडी असल्यामुळें, त्याजबरोबर लढून शिवाजीनें त्यास कृष्णा नदीचे पार हांकून लाविलें, आणि आपण थेट खंडण्या वसूल करीत विजापुरा पर्यंत गेला; पण तेथून तो इतक्या वेगानें परत फिरला कीं कोणाच्यानेंही त्याचा पाठलाग करवला नाहीं याप्रमाणें पुष्कळ लूट मिळवून, शिवाजी सन १६६० च्या जानेवारींत राजगडीं परत आला, आणि विजापुरकरांच्या युद्धांतील ही पहिली जंगी मोहीम संपली. इकडे शिवाजीच्या सरदारांनीं राजापूर व दाभोळ हीं ठिकाणें काबीज केली.

अफझलखान मरण पावला, रुस्तुमुजमानचा पराभव झाला, व शिवाजीनें विजापुरच्या राज्यावर पाहिजे तसा हात मारण्याचा सपाटा चालविला, इत्यादि गोष्टी ऐकून आदिलशहाची पांचावर धारण बसली आणि शिवाजीचा बंदोबस्त कसा होतो, हा सर्वांस मोठा विचार पडला. सीदी जौहर नांवाचा सरदार कर्नाटकांत कर्नूल येथें कारभारावर होता. हा