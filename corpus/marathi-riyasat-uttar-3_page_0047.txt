राहून त्याची साथ मुंबईकरांकडे करीत होता. कोणास कळूं न देतां कारस्थानें रचून ठिकठिकाणचीं संधानें राखण्यांत नानाची बरोबरी करणारा दुसरा मुत्सद्दी क्वचितच सांपडेल. परशुरामभाऊ व बाळोबा पागनीस यांस नानाच्या पाताळयंत्री कारस्थानांची बातमी लागली नाहीं. बाळोबाचे मनांत तर नानास एकदम पकडावें असें होतें, आणि परशुरामभाऊनें त्याचा बचाव केला नसता तर नानाची रवानगी पूर्वीच एखाद्या किल्ल्यावर बाजीरावासमवेत झाली असती. नानानें या वेळीं मुद्दाम नम्रता धारण करून कालहरण केलें, आणि अगदीं जिवावर बेतली तेव्हांच सन १७९६ चा पावसाळा गांटून महाडास प्रयाण केलें. बाळोबास पाडण्याचा डाव न साधला तर त्यानें महाडाहूनच मुंबईकर इंग्रजांकडे संधान बांधून आपल्या बचावाची तजवीज करून ठेविली होती.

ज्या इंग्रजांनीं रघुनाथरावास जरूर नसतां सुरतेस आश्रय दिला तेच इंग्रज नाना-सारखा मोहरा आपल्या घरीं चालून येत असेल तर त्याचा अव्हेर कां करतील ! नानानें या वेळीं पुण्याहून महाडास पळून जाण्याची जी तालीम करून दाखविली तीच पुढें सहा वर्षांनीं खुद्द बाजीरावानें खरी केली, हें ध्यानांत ठेवण्या जोगें आहे. यांत नानाचा कदाचित् वर्ष दोन वर्षे बचाव झाला असेल, पण आपण आपल्या ह्या कृत्यानें मराठी राज्याची शक्ति नाहींशी करीत आहों ही गोष्ट नानाचें लक्षांत आली नसेल असें कोणी म्हणावें ? इंग्रजांचा आश्रय करण्यांत राज्याच्या कल्याणापेक्षां आपला अधिकार त्यास जास्त प्रिय वाटला. नाहीं तर अधिकार सोडून तो जर सिंद्यास आरंभींच येऊन मिळता आणि चिमाजी आपाचे स्थापनेस मदत करता तर नाना, बाळोबा व परशुरामभाऊ या तिघांचें शहाणपण आणि सिंद्याचें लष्करी सामर्थ्य यांचा उत्कृष्ट मिलाफ मराठी राज्यास लाभून बाजीराव दूर राहिल्यानें तें राज्य जास्त काल टिकलें असतें, असें वाटल्याशिवाय राहत नाहीं.

पटवर्धनी दप्तरापलीकडे नानाच्या महाड येथील कारस्थानाचे लेखी कागद फारसे उपलब्ध नाहींत. यावरून त्याचे धागे दोरे कागदांवर न लिहिता तोंडीं निरोपांवर रचलेले असावे असा अंदाज होतो. सिंदे आपल्यावर स्वारी करणार म्हणून निजामानेंही त्यास तोंड देण्याची तयारी केली; आणि रेमंडच्या हाताखालीं बरीच मोठी फौज बेदर येथें सिद्ध करून त्यांतलीं कांहीं पलटणें पुण्याच्या सरहद्दीकडे रवाना केलीं. हें पाहून सिंद्यानें आपला आणखी एक कंपू उत्तरेंतून पुण्यास मागविला; आणि त्याचा अंमलदार डुप्रेंट हाच पुढें सिंद्याच्या इकडील फौजेचा अधिकारी झाला; आणि मुख्य