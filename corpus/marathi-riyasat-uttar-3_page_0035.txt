सह त्याजबरोबर साताऱ्याकडे गेले असून ते सुद्धां सिंद्यांच्या विरुद्ध खटपट करण्यास चुकले नसत. अशा गोष्टी मनांत आणून नाना इतःपर कारभारांत आले असतां आमचा निभाव नाहीं, त्यांस काढा, असा आग्रह सिंद्यानें बाजीरावास चालविला, आणि त्यास साताऱ्यास घेऊन जाण्याचा बेत त्यानें रहित केला. प्रथम बाजीरावाकडे त्यानें मागणी केली कीं, ‘ आम्हांस कबूल केलेला ऐवज द्या, किंवा तो नसल्यास वाटेल तिकडून वसूल करण्याची परवानगी आम्हांस द्या. नाना परत आले नाहींत तर तुमचा कारभार आम्ही चालवितों. त्याची फिकीर तुम्हीं ठेवूं नकाः आणि आमचा बंदोबस्त केल्याशिवाय तुम्हीं साताऱ्यास जाऊं नये. आम्ही तुम्हांस कूच करूं देणार नाहीं.’ अशीं भाषणें थेऊरच्या मुक्कामीं अहोरात्र चाललीं. इकडे बाजीराव साताऱ्यास जाण्याची निकड करीत होता त्यास सिंदे म्हणे, नानाची तोड काढून मग साताऱ्यास चला. तोड न काढतां गेल्यास आम्हीं बरोबर येऊं, पण तेथें वस्त्रांस हरकत आल्यास आमचा इलाज चालणार नाहीं. अशा वाटाघाटींत दिवस भराभर निघून जाऊं लागले. या सर्व प्रकरणांत शिंदे म्हणजे बाळोबा तात्याच प्रमुखपणें वागत होता हें लक्षांत ठेवणें जरूर आहे. शिंदे अनुकूल होईना, तेव्हां बाजीरावानें नानास वरचेवर पत्रें पाठवून पुनः त्याची मनधरणी चालविली. त्यावर नानाचें पत्र त्यास आलें कीं, सिंद्याची फिकीर तुम्हीं बाळगूं नये. भलत्याच अटी कबूल करून त्यास गुंतूं नये. या वेळीं बाजीरावाजवळ बंदोबस्तास परशुरामभाऊ होता. त्याजकडून सिंद्यानें वचन घेतलें, कीं बाजीराव हट्ट धरून साताऱ्यास जाईल तर त्यास आम्ही जाऊं देत नाहीं. ही गोष्ट पक्की केल्यावर मग सिंद्यानें नानास कारभारांतून काढण्याची तजवीज सुरू केली. ‘ बाळाजी जनार्दन यांजकडील कारभार तहकूब केला आहे ’, अशीं पत्रें सुद्धां त्यानें बाहेरच्या मंडळीकडे पाठविलीं. या स्थितींत नानाची बाजू, बचावण्याचा प्रयत्न शक्य तितका परशुरामभाऊनें केला, पण त्याचा उपयोग झाला नाहीं.

याप्रमाणें बाजीरावानें वस्त्रें घेण्याचा प्रकार मागें पडल्यानें नानालाही आपलें राजकारण सजविण्यास संधि मिळाली. निजामाकडे त्यानें आपलें संधान प्रथमपासूनच राखिलें होतें. हल्लीं त्यानें निजामास लिहून त्याचीं पलटणें आपल्या मदतीस बोलाविलीं. त्याचा सरदार मुसा रेमू पलटणें घेऊन पुण्याकडे निघाल्याची बातमी नानास आली. हा नानाचा नवीन उपक्रम सिंद्यास कळला तेव्हां त्यास नानाची मोठी चीड आली: आणि आपल्या घरगुती भांडणांत हात घातल्याबद्दल निजामाचा सूड घेण्याचा उद्योग सिंद्यानें चाल-