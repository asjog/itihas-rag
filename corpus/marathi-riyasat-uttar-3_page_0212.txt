मजल पुण्याजवळ आली, तेव्हां बाजीराव अगदीं घाबरून गेला. पाराजीपंतास बोलावून
त्याजपाशीं त्यानें समजुतीच्या गोड गोष्टी चालविल्या आणि त्याचे मार्फत होळकरास पत्रें
पाठविलीं कीं, ‘तुम्ही पुढें न येतां मागें तापीवर जावें. म्हणजे तुमच्या तक्रारींचा निकाल
तुमचे मनाप्रमाणें करून देऊं, आणि तुमचा सरंजामही मोकळा करूं.’ हें उडवा-
उडवीचें बोलणें न समजण्याइतका होळकर मंदबुद्धि नव्हता. शिंद्याची फौज दाखल
होई पावेतों कसा तरी त्यास थांबवून धरावा येवढीच बाजीरावाची धडपड होती. वास्त-
विक पाहतां यशवन्तरावाची खरी करामत बाजीरावास अखेरपर्यंत कळलीच नाहीं.
उलट होळकर मात्र बाजीरावास पूर्ण ओळखून होता; आणि त्यास नरम करण्याचा
विडा उचलूनच तो दक्षिणेंत आला. पाराजीपंताने बाजीरावास निक्षून कळविलें कीं,
‘सेबेसीं येऊन चार महिने झाले. अद्यापपर्यंत कांहीं एक बंदोबस्त नाहीं. उलट
आमच्या नाशाचेच इलाज चालू आहेत तर आम्हांस रजा द्यावी. आम्ही यजमानांकडे
परत जातों.’ भोसल्याचे वकील पुण्यास होते त्यांनींही पाराजीपंताचे म्हणण्यास दुजोरा
दिला; आणि होळकराशीं सख्य करण्याविषयीं भारी गळ घातली. परंतु बाळोजी
कुंजरानें होळकराशीं तेढ धरून प्रकरण समेटावर येऊं दिलें नाहीं. इकडे जे जे म्हणून
होळकराचा पक्ष घेऊन बोलूं लागले, त्या सर्वांस बाजीरावानें कैद करून त्यांजवर कहर
चालविला. मोरोबादादा व त्याचा मुलगा नाना, समस्त फडके मंडळी, गोपाळराव
व कृष्णराव मुनशी वगैरे मंडळीस त्यानें कैदेत घातलें. कित्येकांस अवघड किल्ल्यांवर
रवाना केले, आणि सरंजामी सरदारांस पुण्यास येण्याविषयीं निकडीचीं पत्रें पाठविलीं.
त्याप्रमाणें यशवंतराव पाटणकर, प्रतिनिधींचे कारभारी, विंचूरकर, बाबूराव आंग्रे,
धोंडोपंत गोडबोले वगैरे पुण्यास आले. पुरंदरे, पानसे, आबा काळे, रूपराम चौधरी,
मनोहरगीर गोसावी वगैरे पुण्याचे आसपास अगोदरच होते. पण ही सर्व मंडळी खोगिर-
भरतीची असून त्या सर्वांची संख्या पांच सात हजारांहून जास्त नव्हती, आणि त्यांतही
युद्धकला जाणणारा अनुभवी सेनानायक कोणी नव्हता. बापू गोखले थोडा बहुत
लायक होता, पण तो सावनूर प्रांतात गुंतल्यामुळे पुण्यास येऊं शकला नाहीं. पटवर्धन
तर कोणीच आले नाहींत. त्यांस बाजीरावाचा विशेष तगादा लागला, तेव्हां उभ्याउभ्या
येऊन सबबी सांगून निघून गेले. जुन्या सरदारांस दुखाविण्याचा जो उद्योग बाजी-
रावानें केला तोच आतां त्यास जाचक झाला. त्यानें अनेक नवीन सरदार बनविले,
परंतु युद्धकौशल्य नुसत्या हुकमानें थोडेंच तयार होणार ? नगरचा कसाई कादरखान
पूर्वी बारगीर होता तो आतां सरदार बनला. अशीं किती तरी नवीन नांवें आहेत तीं