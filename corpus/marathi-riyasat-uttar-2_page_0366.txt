मराठ्यांची सार्वभौम सत्ता काढून ती इंग्रजांच्या हातीं पक्की करण्यांत ज्या
इंग्रज मुत्सद्यांनीं मुख्य भाग घेतला, त्यांत मॅलेटची गणना प्रामुख्यानें केली
पाहिजे. महादजी वरचढ होतो असें दिसतांच इंग्रजांनीं नानाची कांस धरली.
दक्षिणेंतील किंवा इतर हिंदी कारस्थानांसंबंधानें सात वर्षे पुणेकरांनीं महादजीचा
सल्ला घेतला नाहीं. महादजीच्या सल्ल्याशिवाय नानानें इंग्रज-निजामाशीं तह करून
टिपूचा कांटा काढून टाकिला. पुढें महादजी सन १७९२ त पुण्यास आला,
तेव्हांही त्याचें वर्चस्व कारभारांत होऊं नये म्हणून कारभाऱ्यांनीं शिकस्त केली:
पण सर्वांनीं एकत्र भेटून स्वच्छ अंतःकरणानें आपल्या एकंदर परिस्थितीचा व
ती सुधारण्याचा विचार केलेला दिसत नाहीं, याचा परिणाम व्हावयाचा तोच
झाला. सवाई माधवराव तरुणपणीं गेला, नालायक बाजीराव राज्यावर आला,
मोठमोठे कारभारी नाहींसे झाले, आणि इंग्रजांच्या बाजूस वेल्स्ली बंधूंसारखे पराक्रमी
पुरुष पुढें आले, हीं सगळीं तात्कालिक कारणें मराठ्यांच्या अधोगतीचीं खरीं
असलीं, तरी इंग्रजांशीं झालेल्या युद्धाचा धडा घेऊन सालबाईच्या तहापासून आपलें
घर सुधारण्याची ध्यावी तशी काळजी मराठी राज्याच्या चालकांनीं घेतली नाहीं.
ती सर्वांच्या एकवाक्यतेनें घेतली असती तर पुढील परिणाम पुष्कळ अंशीं टळले
असते, असें वाटल्याशिवाय राहत नाहीं. मॅलेटची नेमणूक करितांना इंग्रजांनीं मोठा
खर्च करून त्याजकडून सब हिंदुस्थानचा प्रवास करवून माहिती मिळविण्याची संधि
वायां घालविली नाहीं. दररोज आपण काय नवीन पाहिलें त्याची रोजनिशी
मॅलेटास वरिष्ठांकडे पाठवावी लागली. यावरून काय बोध कळतो ? सुरतेपासून
कलकत्त्यापर्यंतच्या सत्ताधीशांशीं इंग्रज अधिकाऱ्यांनीं दोस्ती करून आपल्या
आक्रमणशक्तीचें जाळें कसें पसरलें होतें, हें या रोजनिशीवरून कळतें. उदाहर-
णार्थ, बडोद्यास फत्तेसिंग गायकवाडाच्या भेटीची हकीकत वाचावी.

मॅलेटनंतर अडीच वर्षे त्याचा मदतनीस यूटॉफनें वकिलीचें काम केल्यावर
स. १७९८-१८०१ पर्यंत वुइल्यम पामर, स. १८०१-१८१० पावेतों बॅरी क्लोज,
स. १८१० पासून १८१८पर्यंत एल्फिन्स्टन, हे तीन जहांबाज इंग्रज वकील पुण्यास
आले, त्यांनीं आपल्या करामतीनें मराठ्यांचें राज्य जिंकिलें. स्वराज्य असलें म्हणजे
पराक्रमी माणसें कशीं भराभर तयार होत जातात आणि संधि सांपडतांच त्यांच्या
अंगचे गुण कसे चमकूं लागतात, हें या वकिलांच्या जीवनक्रमावहन कळून येतें.
अतएव पुण्याच्या या पुढील वकिलांची अल्प माहिती येथेच देणें इष्ट वाटतें.