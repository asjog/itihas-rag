कऱ्हाड, रघूजी भोसले, बाबूजीनाईक वगैरे कित्येक मंडळींचा झाला. या मंडळीस कह्यांत ठेवणें नानास०स कांहीं काळपावेतों बरेंच जड गेलें. स. १७८४ त पिट्ट इंग्लंडचा मुख्य प्रधान झाला, त्या वेळीं त्याचेंही वय अगदीं लहान २३ वर्षांचें होतें; परंतु सतत वीस वर्षे प्रधानकी चालवून त्यानें नेपोलियनचे विरुद्ध इंग्लंडची बाजू उत्कृष्ट संभाळिली, ही तुलना याठिकाणीं सहज मनांत येते.

स. १७२० त बाजीरावास पेशवाईचा कारभार सांगतांना व पुढें वीस वर्षांनीं नानासाहेबास तें काम देतांना शाहूचे विचार पुष्कळ अंशीं भिन्न असावे. दोन्ही प्रसंग वेगळ्या स्वरूपाचे होते. पूर्वी शाहू उमेदींत होता, तर आतां उतार वयांत होता. बाजीरावासंबंधानें शाहू नेहमी साशंक असे, तसा तो नानासाहेबासंबंधानें नव्हता. नानासाहेबास तो केवळ पुत्र समजे. पेशवाई देतांना बाजीरावास शाहूनें जी कामगिरी सांगितली होती, ती त्यानें बरीच तडीस नेऊन राज्याची वृद्धि केली. तेव्हां त्याहीपेक्षां कांहीं तरी ज्यास्त करामत नानासाहेब करील, अशी शाहूची अपेक्षा होती व ती वावगी नव्हती.

‘ नंतर वऱ्हाडप्रांत हिंदुस्थान पाहून यावें, असा विचार करून महाराजांची आज्ञा घेऊन गेले. खंडण्या घेतल्या. हिंदुस्थानांत जाऊन पोंचतात तों, गोविंदपंत बुंदेले सामोरे आले आणि द्रव्यही दिलें. लोकांस हुशारी आली. कुच दरकुच कोठें राजेरजवाडे यांनीं मेजवानीस ठेवून घेतलें तरी राहणें. पूर्वी बाजीरावाची जरब होती. कामदार तेच वागवणार, फौजी लोक सर्व हुशार, कांहीं आयास पडला नाहीं. स्वारी करून उज्जनीस आले. ’ ( भा. व.,- शा. म. ब. पृ. ७६ ). सारांश, बाजीरावानें केलेल्या उद्योगाची तड पोंचविण्यास नानासाहेबाची किती जरूर होती, आणि शाहूनें ही योजना दूरवर विचार करून कां केली, याचा उलगडा वरीलसारख्या उल्लेखांवरून होऊं लागतो.