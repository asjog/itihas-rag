राहिले, व पोईचे माळावर भेटी झाल्या. चार दिवसांनीं लग्न केलें. मोहित्यांची कन्या करून नांव अंबिकाबाई ठेविलें. चिंतोपंत देशमुखास महाराजांकडे पाठवून श्रीमंतांनीं आपल्यास प्रधानकीचीं वस्त्रें आणवून तीं वाई येथें गंगापुरचे वाड्यांत समारंभें करून घेतलीं. ”

शाहूचा सहोदर चतुरसिंग यानेंच बाजीरावाच्या अमदानींत छत्रपतिप्रकरणांत विशेष पुढाकार घेतला असल्यामुळें त्याचं चरित्र स्वतंत्रपणें सांगणें जरूर आहे. त्यावरून मराठ्यांचें एकंदर राजकारण सुस्पष्ट होऊन तदनुषंगानें छत्रपतींच्या घराण्याचे कौटुंबिक तपशीलही कळून येतील.

**चतुरसिंग**, - चतरासिंग ( छत्रसिंह ? ) राजे भोसले हा मालोजी व विटोजी या सुप्रसिद्ध भोसले बंधूंपैकीं विटोजीचा वंशज होय. विटोजीच्या आठ मुलांपैकीं नागोजी म्हणून एक होता, त्या नागोजीचा मुलगा रावजी उर्फ काकाजी हा वावी येथें राहूं लागला. काकाजीचा नातू त्रिंबकजी यास तीन मुलगे झाले,—विटोजी, परशुराम, आणि चतुरसिंग. पैकीं वडील विटोजी हा सातारकर छत्रपति रामराजा यास इ० सन १७७७ त दत्तक होऊन धाकटा शाहू या नांवानें साताऱ्यास सिंहासना रूढ झाला, तेव्हां त्याजबरोबर चतुरसिंगही तेथेंच राहूं लागला. मधला परशुराम याचा वंश हल्लीं वावीस नांदत आहे.+ या तिघां बंधूंचा वयोनिर्देश आढळून येत नाहीं. धाकटा शाहू इ० सन १८०८ सालीं सुमारें ४५ वर्षे वयाचा असतां वारला, हें वय बरोबर धरल्यास त्याचा जन्म इ० सन १७६३चा ठरून दत्तविधानप्रसंगीं तो १५ वर्षांचा असेल; आणि चतुरसिंग बहुधा त्याहून आठदहा वर्षे लहान असावा. या बंधूंच्या कर्तबगारीचा अंदाज करण्यासही फारसें साधन नाहीं. शाहू अगदींच निर्बुद्ध नव्हता. तो शरीरानें भक्कम सुदृढ व सशक्त होता. त्याची बुद्धि चमकण्यास लागणारें स्वातंत्र्य व क्षेत्र त्यास कधीं मिळालें नाहीं. सातारच्या किल्ल्यावर अटकेदाखल त्याचें जीवित खर्च झालें. पुण्यास राज्याचा कारभार सुरळीत चालला होता तोपर्यंत पेशव्यांच्या विरुद्ध उठण्याची उचल त्याच्या मनानें कधीं घेतली नाहीं. सवाई माधवरावाच्या मुंजीस व लग्नप्रसंगीं दोन वेळां पुण्यास जाऊन समारंभांत मनापासून सामील होण्याचें सौजन्य त्यानें दाखविलें. त्या पेशव्याच्या मृत्यूनंतर पुण्यास वारंवार नवीन बनाव सुरू होऊन मुलुखांत बेबंदशाही

+ जनकपिता त्रिंबकजी वृद्धावस्थेंत मुलांचे पश्चात् प्रतापसिंग राज्य करीत असतां साताऱ्यास मरण पावला. परशराम प्रतापसिंहाबरोबर काशीस होता.