शाहूंची तारांबळ एवढी उडाली होती कीं प्रत्यक्ष पेशवा व सेनापति हे तरी आपणास मनापासून मदत करतील कीं नाहीं याबद्दल संशय वाटून त्यानें प्लवंगाच्या चैत्र शु. प्रतिपदेस ( १२-३-१७२७ ) अंबाजी त्र्यंबकास लिहिलें ‘ तुह्मी बाजीरावास चार गोष्टी विचाराच्या सांगोन अमित्राचे पिच्छावरी जाऊन फितूर तुटे तो अर्थ करणें. तुह्मीं स्वामींजवळ बोलोन गेलां काय, करितां काय, हा विचार कळत नाहीं. सेनापति व प्रधान यांचे चित्तीं विचार तरी काय आहे त्याचा शोध घेऊन लिहून पाठविणें, त्यावरून स्वामी निश्चिति मानितील. वारंवार लिहावयाची सीमा झाली, परंतु कार्यभागाचा विचार दिसत नाहीं. याउपरी (अमित्राचें) गुज काढावें आणि फितूर तुटावा, ऐसें चित्तांत असेल तरी पत्रदर्शनीं अमित्राचे पिच्छावरी येऊन वाताहत करणें.* नुसत्या शाब्दिक पत्रांच्या खेळानें राजकारणें सिद्धीस जाणें शक्य नाहीं हें शाहूच्या अनुभवांत या वेळीं नव्हतें. अशा विवंचनेंत फौजेचा गाहा करावयासाठीं शाहूनें गुजराथेंतून कंठाजी कदम, पिलाजी गायकवाड व उदाजी पवार यांसही ता.१९-३-१७२७ रोजीं निकडीनें बोलाविले.१ कान्होजी भोसले चंद्रसेनाचे पाठीवर मालखेडाकडे होता, परंतु चंद्रसेन बाहेर आला नाहीं. तेव्हां निजामाची व त्याची बातमी राखून सर्वांनीं अमित्राचा उपमर्द करावा अशी शाहूची आज्ञा २१ मार्चची आहे. रघूजी भोसल्यासही शाहूनें पत्रदर्शनीं फौजेनिशीं बोलाविले. परंतु शाहूची जमवाजमव होण्यास विलंब लागला, आणि निजामानें चहूकडे दंगा उठवून दिला. त्याचा सरदार तुरुक्ताजखान यानें नगराकडे चाल करून शाहूकडील जाधव मंडळीचा समाचार घेतला. त्यांचे मदतीस रघूजी कदम यास जाण्याविषयीं शाहूनें १०-६-१७२७रोजीं लिहिलें. या वेळीं निजाम धारूरांत असून पावसाळ्यांत फौजा तयार करण्याची व्यवस्था शाहूनें सिधोजी निंबाळकरास २५-६-२७ रोजीं लिहिला. जुलई

कागद मननीय आहेत. पहिले दोन कागद फाल्गुन शु. ९ रजब ७ चे ता. १९-२ स. १७२७ चेच असले पाहिजेत. कारण स. १७२५ व १७२६ सालीं निजामाचें व शाहूचें सख्य होतें. खं. ३-१५च्या कागदांत उल्लेखिलेला ‘ छत्रपति स्वामी ’ संभाजी असावा. शाहू व निजाम एकत्र पुण्यास येण्याचा संभव नाहीं. स. १७२७ च्या मार्चानंतर चिमणाजी दामोदर संभाजीकडे गेला असावा.