वर्गण्या जमवून एक चांदीचें तबक सुंदर वेलबुट्टीचें नजर केले, त्यावर जोसेफ ह्यूम,
जॉन ब्राइट, जॉर्ज टॉमस, जॉन सलिव्हन, जॉन ब्रिज्ज, जनरल रॉबर्ट्सन, ग्रंट डफ,
जॉन बुल, कॅरोलिन, कोगन वगैरे बावीस नामांकित इसमांच्या सह्या आहेत.
या नांवांवरूनच रंगोबापूजीच्या सत्यनिष्ठेची खात्री होईल. तबकावर लेख कोरलेला
आहे तो असा. ‘ चौदा वर्षे इंग्लंडांत धन्याची एकनिष्ठेनें सेवा बजावणारे रंगोबापूजी
यांस त्यांचे चहात्यांनीं वर्गणीनें रक्कम जमवून हें तबक नजर दिलें आहे. ’

रंगोबापूजीचा शेवट कसा झाला हें थोडक्यांत सांगून छत्रपतीच्या राज्याची ही
हकीकत पुरी करूं. परत आल्यावर प्रायश्चित्त वगैरे घेऊन जातिसंग्राह्य होण्यांत त्याचा
बराच काळ गेला. नंतर तो आपली सांसारिक व्यवस्था लावतो तोंच इकडे स. १८५७
सालचा भडका सुरू झाला. त्या सालच्या जून महिन्यांत सातारानजीक परळीजवळ एक
मोठा दरवडा पडला. त्याचे तपासांत असें आढळून आलें कीं रंगोबापूजी महिनाभर
परळीचें किल्ल्यावर राहत होता, त्यानेंच लोक जमवून हा दंगा चालविला आहे.
सातारा, यवतेश्वर, महाबळेश्वर इत्यादि ठिकाणीं एकदम हल्ला करून इंग्रजांस ठार
मारावें, असा गुप्त कट असल्याची वार्ता सरकारास लागली. स. १८५७ सालचे
आरंभापासूनच लोक जमविण्याची तयारी चालून त्या मसलतींत पंतसचिव वगैरे
अनेक प्रमुख गृहस्थ सामील असावे असा सरकारचा समज झाला. त्यावरून जुलाई
महिन्यांत सर्वत्र धरपकड चालू झाली, तेव्हां रंगोबापूजी जीव बचावण्यासाठीं पळून
गेला, त्याचा पुढें पत्ता लागला नाहीं. त्याचा मुलगा सीताराम कोल्हापूर हद्दींत पकडला
गेला. ता. २७-८-१८५७ रोजीं गुन्हेगारांची झटपट चौकशी होऊन ता. ८-९-१८५७
रोजीं ते सर्व सातारा येथे फाशीं गेले. या सीतारामाचा वंश रोहिडखोऱ्यांत करंजवें
येथें हल्लीं हयात आहे.

रंगो बापूजी शरीराने निमगोरा, बांधेसूद, तेजस्वी, डोळे पाणीदार, फार उंच नसून
ठेंगणाही नव्हता. त्याचे वडील बापूजी तीन गांवचें कुळकर्ण करीत असे. रंगोबापूजी
इंग्लंडाहून आला तेव्हां त्याचे बरोबर एक युरोपियन नोकर होता, त्यास इकडील
लोक “ झील साहेब ” असें म्हणत. रंगो बापूजीचा इकडे फार दरारा असे. त्याच्या
पत्नीनें नांव ‘ काकई ” ही मरणसमयीं ८०-८२ वर्षांची होती. त्याचें घर दोन चौकी
असून त्यांत वाचनपुस्तकें ३-४ गाड्या भरतील इतकीं होतीं. एकंदरीत प्रतापसिंहाच्या
निमित्तानें रंगो बापूजीच्या घराण्याचा लौकिक इतिहासांत झाला हें उघड आहे.