जिवाजी खंडेराव ता. ६ जानेवारी १७४३ रोजीं वारला ( शा. म. व. पृ. ८३ ), तेव्हां त्याचा मुलगा रामराव सात वर्षांचा असतांही शाहूनें चिटणिसी वस्त्रें व दरख त्याच्याच नांवानें करून दिला. अर्थात् गोविंदराव सर्व कचें काम करीत होता, तरी घराण्याचा दरख त्याजकडे आल्याचें दिसत नाहीं. एकंदरींत या चिटणीस घराण्याची सर्वांशीं गोडीनें वागून राष्ट्रकाज करण्याची पद्धत नमुनेदार असून, आजच्या स्थितींतही अशा भावनेची आपणांस मोठी वाण आहे.

सन्मार्गानें वागणारीं जीं कांहीं थोडीं बालबोध घराणीं महाराष्ट्रांत उदयास आलीं, त्यांत चिटणिसांच्या घराण्याची गणना करण्यास हरकत नाहीं. अगदीं अलीकडच्या काळापावेतों व हल्लींही या घराण्यांतील पुरुष बहुधा कर्तृत्ववान, नीतिमान व उद्योगी असे आहेत. बाळाजी आवजी, खंडो, जिवाजी, रामराव, मल्हारराव या पुरुषांची माहिती महाराष्ट्राचे इतिहासास आहेच. मल्हाररावाच्या बखरी हल्लींच्या इतिहासाचा मुख्य आधार होत. मल्हाररामराय हा मराठशाही व इंग्रजशाही यांच्या संधिमर्यादेवरचा पुरुष असून, त्याचा मुलगा बळवंतराव यानें प्रतापसिंहमहाराजांची नोकरी बजावून मान्यता मिळविली. [ भा. व. प. या. ले. ७२ ]. त्यानें अग्निहोत्र घेतलें होतें. त्याचा मुलगा खंडेराव सामान्य परंतु देवभक्त असून तो नुकताच (२०-८-१९१७ रोजीं) आपल्या वडिलार्जित बोरगांवी ९३ वर्षांचें वय होऊन मरण पावला. खंडेरावाचा मुलगा मल्हारराव जगन्नाथ शंकरशेटची स्कॉलरशीप मिळवून एल. एल. बी. झाल्यावर उमरावतीस वकिली करीत असे, तो १९०८ त वारला. त्याची कविता व ज्योतिषावरचे ग्रंथ उपलब्ध आहेत. त्याचा मुलगा नरहर मल्हार हयात आहे. एवं च बाळाजी आवजीपासून आठ नऊ पिढ्या या घराण्यांत पराक्रमी निघाल्या हें नुसतें महद्भाग्याचें निदर्शक नसून, त्यांच्या सदाचरणाचेंच द्योतक आहे. असें कळतें कीं बहुधा या घराण्यांत व्यसनाचा प्रादुर्भाव नव्हता. सामान्यतः त्यास कोर्टाची पायरी चढावी लागली नाहीं. बरेचसे पुरुष पापभीरु, स्नान-संध्याशील, पुष्कळांनीं मांसान्न सुद्धां वर्ज्य केलेले, असा प्रकार दृष्टीस पडतो.