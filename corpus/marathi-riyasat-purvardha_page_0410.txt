तुमची फिर्याद न करीत व त्यांचे पोटास पावोन आरमार घेऊन पद्मदुर्गाचे मदतीस राहात तें करणें. याउपरी बोभाट आलियाउपरि तुमचा मुलाहिजा करणार नाहीं. गनीमाचे चाकर, गनीम जालेस, ऐसें जाणून बरा नतीजा तुम्हास पावेल. ताकीद असे. खाना छ २ जिल्काद. ’

एकादें गलबत वादळांत फुटून किनाऱ्यावर लागल्यास त्यावरील माल शिवाजी लगेच हस्तगत करून घेत असे. असें एक गलबत सन १६६४ त फुटून किनाऱ्यास लागलें. त्याजवर पुष्कळ व्यापारी माल होता. ते व्यापारी मुसलमान होते. त्यांचा सर्व माल शिवाजीनें घेतला आणि दंड घेऊन त्यांस सोडून दिलें.

९. शिवाजीची इंग्रजांस दहशत.*—इंग्रजांच्या उदयाची हकीकत ब्रिटिश रियासतींत विस्तारानें दिली आहे. येथें फक्त शिवाजीचा व त्यांचा कितीसा व्यवहार घडला हें सांगणें जरूर आहे. सन १६१२ त सुरतची वखार स्थापन झाल्यापासून इंग्रजांच्या व्यापारावर अनेक प्रकारचीं संकटें आलीं. त्यांतून ते निभावतात तोंच शिवाजीशीं त्यांची गांठ पडली. प्रथमतः सन १६६१ त राजापुरच्या बंदरांत दोघांचा सामना घडला. खेळण्याच्या खिंडीत विजापुरच्या फौजेचा पराभव केल्यावर शिवाजी राजापुरास गेला. राजापुर येथें इंग्रजांची लहानशी वखार होती. पन्हाळ्यास वेढा घालणाऱ्या विजापुरच्या फौजेस इंग्रजांनीं दारुगोळा पुरविला असा शिवाजीस वहीम होता, आणि तो वहीम येण्यास कारणही झालें होतें. याबद्दल इंग्रजांचें पारिपत्य करण्याचा शिवाजीचा विचार होता. शहरांतून पैसा वसूल केल्यावर त्यानें इंग्रजांची वखार लुटली, आणि तेथील व्यापाऱ्यांस पकडून दोन वर्षांपर्यंत एका डोंगरी किल्ल्यावर अडकवून ठेविलें. तेथून दंड भरल्यावर त्यांची सुटका झाली. राजापुरच्या लुटींत सुमारें दहा हजार पॅगोडांचें† इंग्रजांचें नुकसान झालें. त्यामुळे त्यांनीं राजापुरची वखार पुढें बंद केली.