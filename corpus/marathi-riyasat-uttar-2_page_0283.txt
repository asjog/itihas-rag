उरकल्यावर मग निजामाचा समाचार घ्यावा, असा पुढील उद्योग पक्त विचाराअंतीं नानानें मनांत ठरविला, व तोच पुढें अमलांत आणला.

हा कार्यक्रम लक्षांत ठेवल्यानें पुढील तेरा वर्षांचा सवाई माधवरावाच्या अखेरपर्यंतचा मराठीशाहीचा उद्योग सुसंगत दिसेल. स. १७८४ सालांत यादगिरी येथें नानानें घेतलेली निजामाची भेट, त्यानंतर स. १७८५ व ८६ या दोन सालांत टिपूशीं युद्ध, व स. १७९०-९१ सालांत इंग्रजांच्या सहाय्यानें त्याची पूर्तता, आणि शेवटीं खर्ड्याच्या प्रसंगानें निजामाचा समाचार, अशी ही मुख्य व्यवहारांची सांखळी नजरेसमोर ठेविल्यानें ऐतिहासिक संगति सुस्पष्ट होईल. तात्पर्य, इंग्रजांशीं झगडतांना निजाम टिपूनीं जितकें राज्य मराठ्यांचें दाबलें तितकें सर्व नानानें पुढील बारा वर्षांत परत मिळविलें. मात्र राज्याची नवीन वृद्धि कांहींच झाली नाहीं. जी काय वृद्धि झाली ती उत्तरेस महादजीनें केली.

महादजीनें उत्तरहिंदचा कारभार हातीं घेतल्यावर नानानें दक्षिणेंत आपल्या लष्करी कारभारासाठीं ज्या कांहीं योजना केल्या, त्यांत १ मॅलेटची नेमणूक करून घेणें, २ नागपुरकर भोसल्यांची समजूत काढणें व ३ निजामास आपल्या पक्षांतून बाहेर जाऊं न देणें, या गोष्टी विशेष लक्षांत ठेवण्याजोग्या आहेत. हरिपंत फडके आतां त्याचा केवळ उजवा हात होता. परंतु तो नानाचा मिंधा असून स्वतंत्र बुद्धीनें इतर सरदारांवर वचक बसविण्याचें त्यास सामर्थ्य किंवा कसब नव्हतें. पटवर्धनांशीं त्याचा आपसंबंध होता. शिवाय नानास कोठेंही स्वारीस जाणें झाल्यास त्यास हरिपंतच सन्निध हवा असे. अलीकडे कारभारांतही नानाचें दुय्यमपण हरिपंताकडे असून, तरुण पेशव्याच्या जिवास अपाय होऊं न देण्याची जोखीम त्याजकडेच होती. तेव्हां वरील तीन गोष्टीं नानास कां कराव्या लागल्या त्याची स्पष्टता होईल. निजामाची भेट घेऊन स. १७८४ त परत आल्यावर नानानें भोसल्यांस पुण्यास आणिलें, त्याची हकीकत त्यांच्या कलमांत व मॅलेटची त्याच्या वृत्तांतांत स्वतंत्र दिली आहे ती लक्षांत आणावी.

टिपूकडील कार्यभाग उरकेपर्यंत नानानें निजामलीस बिलकूल न दुखवितां उलट अत्यंत घरोब्यानें वागविलें. सवाई माधवराव अल्पवयी बालक, त्याचा सांभाळ पितृतुल्यभावनेनें करून खुनी रघुनाथरावाचा पाडाव करण्यास नानानें निजामास भर दिली; चौकडीच्या कारस्थानांत त्यास मुद्दाम पुढारपण दिलें; आणि सर्व संकट निरसन झाल्यावर पेशव्याच्या लग्नसोहळ्यास त्यास आग्रहानें पुण्यास बोलाविले.