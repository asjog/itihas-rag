तें पत्र पोंचवून त्याचा जबाब ताबडतोब त्रिंबकजीनें बाजीरावास आणून दिला, तेव्हां-
पासून हा कधीं रडत परत येणारा नव्हे, संकटांत उडी घालून वाटेल तें काम फत्ते
करील, अशी बाजीरावाची खात्री होऊन त्याजवर त्याची मर्जी विशेष बसली; आणि
अनेक नाजूक कामांत त्रिंबकजीनें बाजीरावाचें चांगलें साह्य केलें. विद्येचा किंवा
राजकारणाचा उच्च संस्कार त्याला नव्हता तरी खटपटी व तरतरीत वृत्तीमुळें
बाजीरावाचे बरे वाईट हुकूम न्यायान्याय न पाहतां अंमलांत आणण्यास तो
कचरणारा नव्हता, हजर जबाब, हिकमत, साहस व धोरण इत्यादि गुणांनीं
बाजीरावाचा त्याजवर अत्यंत लोभ जडला; आणि त्याच्याच पायीं बाजीरावास
आपल्या पदास मुकावें लागलें. स. १८०३-०४ सालीं इंग्रजांशीं युद्ध झालें तें
संपल्यावर त्रिंबकजीस बाजीरावानें साताऱ्यास छत्रपतीवर देखरेख ठेवण्यास नेमिलें.
पानशांकडील तोफखाना काढून त्याजवर त्यानें त्रिंबकजीची नेमणूक केली हें मागें
सांगितलेंच आहे. चतुरसिंग भोसल्यास त्यानें कशा हिकमतीनें पकडिलें हेंही पुढें
सांगण्यांत येणार आहे. सदाशिव माणकेश्वर व खुरशेटजी यांचीं कारस्थानें त्रिंबकजीनेंच
प्रथम बाजीरावाचे नजरेस आणिलीं. ते दोघेही रेसिडेंटापुढें नमतें घेऊन धन्याचें
हित बिघडवितात अशी बाजीरावाची समजूत झाली. पुढें भाऊवरचा विश्वास उडतांच
उत्तरोत्तर कारभाराचें काम बाजीरावानें त्रिंबकजीकडे सोंपविलें, आणि एल्फिन्स्टनकडे
बोलणें करण्यासही पुढें तोच जाऊं लागला. त्यामुळे एल्फिन्स्टनचीं कारस्थानें व
त्याचें दूरचें धोरण ओळखून त्याचा आगाऊ इशारा त्रिंबकजी बाजीरावास देऊं
लागला. तेणेंकरून बाजीरावाचें व एल्फिन्स्टनचें फाटत गेलें. एल्फिन्स्टन त्यास
पूर्णपणें ओळखीत होता. त्रिंबकजी बाजीरावापाशीं अशी बढाई मारी, कीं ‘मी
आपल्या बुद्धिबलानें इंग्रजांचा नक्षा उतरून तुमच्या पूर्वजांनीं कमावलेलें वैभव पुनः
तुम्हांस मिळवून देतों. मी सांगेन त्याप्रमाणें तुम्ही वागा म्हणजे झालें. ’ त्याच्या
भूलथापांवर बाजीरावाचा विश्वास अखेर क्षणापर्यंत कायम होता. राज्याची शक्ति
मुख्य मालकाच्या बळावर असते; नोकर कसाही जोरदार वागला, तरी मालकाचा
नेभळटपणा त्यास भरून काढतां येत नाहीं.
त्रिंबकजी कितीही उपद्व्यापी असला तरी इंग्रजांचा पाय राज्यांतून काढून मराठी
राज्य राखण्यासाठीं अत्यंत कष्ट करीत होता यांत संशय नाहीं. या संबंधांत चतुरसिंग
भोसल्यासारखेच त्याचे प्रयत्न अहर्निश चालू होते. इंग्रजांचे विरुद्ध जेवढें कांहीं साहित्य
उपयोगांत येण्यासारखें होते त्या सगळ्याचा संग्रह त्यानें चालविला. सन १८११ त