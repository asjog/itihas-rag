रकम घेऊन पंतानें परत जावे, असे बोलणें बरद्वानच्या राजाच्या मार्फत खानानें लाविले. पेंचांत सांपडल्याचे हे बोलणें पाहून पंतानें आपली मागणी दहा लाखांवरून एक कोटीवर चढविली. तेव्हां खान अतिशय चिडून गेला. त्याचा हिशेबनीस जानकीराम यानें एक कोटि रक्कम देऊन मराठ्यांस तूर्त वाटेस लावावे अशी खानास सल्ला दिली, पण ती खानास पटली नाहीं. त्याच्या हाताखालचे अफगाण बिथरले असतांही, मराठ्यांस शरण न जातां, त्या अफगाणांसच तो शरण गेला; आणि त्यांच्या आश्रयानें मुझिंदाबादेस निभावून जाण्याचा विचार त्याने ठरविला. त्याप्रमाणे चालू लागतांच मराठ्यांनीं त्याजवर तोफांचा मारा केला, त्यांतून जीव बचावीत तो खटवा येथे पोचला. तेथे मुर्शिदाबादेहून अन्न व इतर साहित्याची मदत त्यास होऊ लागली. रस्त्यांत बरद्वान येथे भास्करपंतास पुष्कळ लूट मिळाली. पुढें पर्जन्यकाळ समीप आल्यानें आपण परत जावें, असे पंताच्या मनांत होतें; परंतु अर्ध्यावरून पंतानें असे परत जाणें मीर हबीब यास पसंत नव्हते. त्याचा भाऊ मुर्शिदाबादेस अलिवर्दीच्या कैदेत होता, त्यास सोडवून अलिवर्दीचा पाडाव केल्याशिवाय पंताने परत जाऊं नये, असा मीर हबीबनें आग्रह धरिला; आणि मुर्शिदाबादची लूट केल्यास अपार संपत्ति मिळेल, असेंही सुचविलें; आणि त्याप्रमाणें प्रथम ती कामगिरी स्वतःच अंगीकारिली. सातशे चपळ मराठेस्वार बरोबर घेऊन मीर हबीबने मुर्शिदाबादेवर चाल केली, तेथे आपल्या भावास कैदेतून सोडविले, आणि जगत्शेट आलमचंद, मुराद अलीखान, राजा दुर्लभराय वगैरे श्रीमंत लोकांच्या पेढया लुटून अडीच कोटींची संपत्ति घेऊन तो परत खटवा येथे भास्करपंतास येऊन मिळाला. त्यावरून पंताची खात्री झाली कीं, पावसाळ्यांत इकडे राहण्यांतच फायदा आहे. अणून मीर हबीबवर भरवसा ठेवून त्यानें हुगळी, खटवापासून मिदनापुरपर्यंतची ठिकाणें ताबडतोब हस्तगत केलीं. मध्यंतरी अलिवर्दीखान त्याचे कचाट्यांतून सुटून मुर्शिदाबादेस येऊन पोचला. हुगळी मध्ये पूर आलेका