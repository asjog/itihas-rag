विशिष्ट कसब मुरलेलें पाहिजे. त्यांस वेळेवर पगार नाहीं मिळाला किंवा व्यव-
स्थित हुकमत नाहीं राखली कीं, तीं धन्याचाच प्राण घेणार. ह्या नवीन यंत्रांच्या
जोपासनेस जरूर असलेली टापटीप मराठ्यांच्या राष्ट्रीय स्वभावांत नव्हती.
मराठ्यांस घोडेस्वारांच्या दौडी अत्यंत प्रिय असत. लुटीच्या आमिषास ते वश
होत. लांबीच्या पल्ल्यावर जाऊन एकदम चढाई करणें जितकें त्यांस सुलभ वाटे,
तितकेंच अडचणीच्या प्रसंगीं पळून जाऊन बचाव करणें त्यांस फायद्याचें पडे.
घोडा त्यांचा जीव कीं प्राण. त्याच्यावर त्यांची सर्व भिस्त; त्याच्याच जोरावर
स्वाराचें धैर्य व कसब अवलंबून असावयाचें. परंतु महादजीच्या पाश्चात्य
कवाइतीनें ही पूर्वीची व्यवस्था साफ बदलली, आणि मुख्य भिस्त तोफखान्यावर
व पायदळ पलटणांवर येऊन पडली. एकाच जागीं ठाम उभें राहून तुंबळ लढाया
लढण्याचा प्रसंग आतां आला. पूर्वीच्या लांब दौडींची जरूरच नाहींशी झाली.
अर्थात् जुनी..संवयीची पद्धत हातची गेली आणि ही नवीन अंगवळणी पडण्यास
अवधि मिळाला नाहीं. त्या योगें मराठ्यांचे पूर्वीचें राष्ट्रीय पाणी मावळून गेलें.
दूर प्रांतांवर छापे घालून कमाई करण्याचे दिवस निघून गेले; आणि ज्या
नवीन सुधारणांनीं महादजी शिंदे एवढा प्रबळ झाला, त्याच त्याचा संहार
करतील असें भविष्य कित्येक चाणाक्ष लोकांनीं केलें, तेंच खरें झालें. दौलतराव
शिंद्यास आपल्या लष्करी पलटणींचा एवढा अभिमान वाटे कीं, त्यांजकरिता
उज्जनीस कायम घरांची छावणी बांधण्याचा हुकूम त्यानें गोपाळरावभाऊस
फर्माविला. गोपाळरावास तें मुळींच न रुचून भर दरबारांत त्यानें उत्तर केलें,
‘ आमच्या वाडवडिलांनीं राज्य स्थापिलें त्यांस घोड्याच्या पाठीखेरीज दुसरें घर
माहीत नव्हतें. दिवसेंदिवस ऐषआराम वाढून याचे ऐवजीं तंबू आला; आणि
आतां आपणांस दगडा मातीचीं घरें बांधण्याची बुद्धि होत आहे. पण थोड्याच
काळांत हीं घरें धुळीस मिळणार नाहींत अशी खबरदारी घ्या म्हणजे झालें. ’
ह्यावर धिक्कारयुक्त हास्य करून दौलतराव म्हणाला, ‘ माझीं पायदळ पलटणें
व तोफा आहेत तो माझ्याशीं लढण्यास उभें राहण्याची कोणाची छाती होईल !’
गोपाळरावभाऊ म्हणाला, ‘ हींच पलटणें व तोफा तुमच्या छातीवर बसतील. ’
वॉरन हेस्टिंगसचा अभिप्राय असाच होता. फिलिप फ्रॅन्सिस त्यास एकदां म्हणाला,
‘ तोफा ओतण्याचें किंवा कवाइती पलटणें तयार करण्याचें कसब एतद्देशीय
राजांनीं कितीही चालू केलें, तरी त्यापासून आपणांस यत्किंचित् अपाय