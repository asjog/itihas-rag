च्यावर स्वारी करून तेथूनही पुष्कळ लूट त्यांनीं आणिली. मराठ्यांचे किल्ले काबीज केल्याची फुशारकी व बक्षिसें बादशहाकडून मिळवावीं, म्हणून कित्येक मोगल अधिकाऱ्यांनीं मराठ्यांस पैसे भरून थोडा वेळ पावेतों कांहीं किल्ले काबीज केले. स. १७०४ च्या जानेवारींत मराठे सरदारांनीं विजापूरच्या हद्दींत शिरून यथेच्छ लूट केली; आणि सर्व भागांतून चौथाईचा वसूल चोपून घेतला. लगेच त्यांनीं त्या स्वारींत पूर्व किनाऱ्यापावेतोंच्या प्रदेशांत शिरून चौथाई वसूल केली.

'मराठ्यांच्या स्वाऱ्या त्यांजला अतिशयच फायदेशीर होऊं लागल्या. मोगलांच्या हद्दींत त्यांनीं पाय ठेविल्याबरोबर बादशहाचे अधिकारी त्यांजकडे माणसें पाठवून काय रक्कम पाहिजे ती ठरवितात. मागितल्याप्रमाणें रक्कम मिळाली तर बरें, नाहीं तर, लगेच सर्वत्र जाळपोळ सुरू होते. हल्लीं मराठ्यांचा राजा सर्वशक्तिमान् आहे. त्याजवळ एक लाख स्वार जय्यत तयार आहेत. अशा फौजेनिशीं तो मोगल बादशहाशीं झगडण्यास मुळींच कचरत नाहीं. पूर्वी जसा औरंगजेब इतर राजांस धाक दाखवी, तसा धाक हल्लीं मराठ्यांचा राजा सर्वांस दाखवीत आहे.' ( मनूची पु. ४ ).

मनूचीच्या ह्या लिहिण्यांत पुष्कळ अर्थ आहे. मराठ्यांच्या कारभारांत दुहीनें प्रवेश केला नसता तर, दहावीस वर्षांत सर्व हिंदुस्थानचें राज्य काबीज करण्याची ताकद इतक्या वर्षांच्या मेहनतीनें व शिक्षणानें मराठ्यांच्या अंगीं आली होती. शौर्य व पराक्रमी माणसें व साहित्य सर्व भरपूर होतें; पण कायदा व शिस्त लावणारा नेता त्यांस नव्हता. अव्यवस्थितपणा हा मराठ्यांचा स्वभाव आहे. चालुक्यांचे वेळेपासून अद्याप पावेतों त्यांच्या ह्या स्वभावाचें प्रदर्शन इतिहासांत पदोपदीं आढळतें.

मराठे लोक स्वार्थानें कसे प्रवृत्त होत, याचीं उदाहरणें पुष्कळ आहेत. मावळांतल्या मुरमखोऱ्यांतले सिलीमकर देशमुख शिवाजीच्या वेळेपासून राष्ट्रीय कामगिरींत होते. त्यांचे कागद १७ व्या खंडांत छापलेले असून, त्यांवरून त्या घराण्याचे उद्योग थोडेबहुत कळतात. या घराण्यास 'हैबतराव'