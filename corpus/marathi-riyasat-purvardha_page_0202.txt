जीनें शिवाजीस समजावून दिल्या; तसेंच त्यास धर्माचें व नीतीचें योग्य शिक्षण दिलें. भारत, भागवत इत्यादि ग्रंथ त्यानें शिवाजीस ऐकवून, त्यांतील युद्धकथा, नीति व धर्माचीं उदात्त तत्वें त्यास पढविलीं. त्या योगानें शिवाजीच्या भावी उन्नतीचा पाया रचिला गेला. दादाजीचें वर्तन अत्यंत पवित्र व पापभीरू असल्यामुळे, त्याच्या समागमानें शिवाजीचें मन व बुद्धि हीं सुसंस्कृत झालीं. दादाजीचें जीवनचरित्र फारसें उपलब्ध नाहीं. स. १६४७ त मरणसमयीं त्याचें वय ७० वर्षांचें होतें. यावरून त्याचा जन्म सन १५७७त झाला असावा. ह्या कालांत त्यानें राज्याच्या अनेक उलाढाली पाहिल्या. त्याच्या शिक्षणाचा लाभ शिवाजीस १०।१२ वर्षेच मिळाला; परंतु तें काम हातीं पडलें तेव्हां तो वयानें, अनुभवानें व वृत्तीनें त्यास अगदीं लायक होता. त्याची बायकोही पतिनिष्ठ साध्वी होती. पतिनिधन होण्याबरोबर ती निश्चेष्ट पडली, ती पुनरपि उठली नाहीं असें म्हणतात. हातून कांहीं आगळिक घडल्यामुळे दादाजीनें स्वतःस शिक्षा व्हावी म्हणून आपल्या हाताची बाही आजन्म आंखूड ठेविली होती. या गोष्टीवरून त्याचा करारी स्वभाव व पापभीरुता व्यक्त होते. महजरांवरून तो निष्पक्षपाती व चोख न्याय करीत असे असें दिसतें. मरणापूर्वी त्यानें शिवाजीस उत्तम प्रकारचा उपदेश केला. त्याच्या मृत्यूपासून शिवाजी, जिजाबाई व इतरांस अत्यंत दुःख झालें. दादाजीचें उदाहरण विसरून जाण्याजोगें नव्हतें. त्यानें घालून दिलेला कित्ता शिवाजीच्या दृष्टीसमोर कायम होता.

लेखनवाचनाशिवाय घोड्यावर बसणें, तिरंदाजी करणें, भाला मारणें, तलवार, पट्टा वगैरे हत्यारें चालविणें इत्यादि गोष्टी योग्य शिक्षक नेमून दादाजीनें शिवाजीस शिकविल्या. त्या योगें शिवाजीचे ठायीं साहसाची व उद्यमाची आवड उत्पन्न झाली. दादाजीनें यजमानासाठीं पुण्यांत मोठा वाडा बांधून तेथें त्याच्या राहण्याची सोय करून दिली. पुण्यास* कसबा पेठेंत हा वाडा

* पुणे शहरासंबंधीं कांहीं प्राचीन माहिती भा. इ. सं. मं. मार्फत प्रसिद्ध झाली आहे. मुसलमानी अंमल होण्यापूर्वी ह्याचें नांव ‘ पूनक ’ असें असून तें हल्लींच्या शनिवारपेठेच्या जागेवर होतें. मुसलमानी अमलांत त्यास पुणेवाडी म्हणूं लागले. त्या वाडीचे पाटिल झांबरे व कुळकर्णी राजार्षि अद्यापि