कृष्णातीरीं नक्षत्रवृष्टि दोन घटका पावेतों झाली. श्रीमंतांनीं शास्त्रतः विचार करून सरकारवाड्यांत अद्भुत शांत केली. गंगेपलीकडे भूकंप जाला, त्यावरून शांति करावयास आज्ञा गेली.’

ता. १.१.८०० ‘बहुता दिसांचे सरकारवाड्यांत भोजन करीत होते, त्यास थोरले पंगतीस दीडशें पावेतों पात्र होत असे, त्यांस फांटा दिला. दहावीस असामी मात्र करार केले. बाकीचे दूर करून थोरली पंगत मोडली. शागीर्द देखील पंगतीस जेवण्याचे दूर जाले. वाड्यांत पंधरा असामी ब्राह्मण हौदाचे चौकांत मोऱ्या वगैरे धुवावयास चौकीदार ठेविले. ब्राह्मण कामाठी असें नांव त्यांस सहजांतच पडले. श्रीमंतांचें सोवळे फार. ईश्वराची कृपा म्हणून राज्याधिकार आहे. नित्य दानास वीस रुपये आकार होता, त्यास वैदिकासच द्यावे हा विचार सोडून जवळ शागीर्द आहेत त्यांसही द्यावे. दर असामीस दोन तीन चार वेळां नित्यदान पावले. दादा गद्रे यांस एके दिवशीं आग्रहानें पाटावर बसवून संकल्पपूर्वक नित्यदान दिले.’

ता. १४.८.१८००. ‘अमृतरावसाहेब काय मनसबा करून पुण्यांतून गेले म्हणोन लिहिलें, त्यास सिंदे अपकार करतील म्हणोन बंधूंचा निरोप घेऊन गेले. जीव वांचवावा या अर्थें गेले. याचा परिणाम काय म्हणोन विचाराल तर श्रीमंतांचें व सिंद्यांचें काय आहे समजत नाहीं. सिंद्यांनीं विकलें तरी विकून घेणार. सिंद्यांविशीं विकार म्हणून मनांत येतच नाहीं; आणि तादृश सामर्थ्यही नाहीं. ते म्हणतील तसेंच ऐकणें प्राप्त. त्यांतही मुख्य स्थानीं इतकी हिंमत, जुरत ( शौर्य ), पद मात्र दैवी आहे, मागील सर्व मोडावें ही बुद्धि आहे. राज्य बुडतें हें गांवीं नाहीं. यांत परिणाम लागेल तो खरा. जो यांसीं वाईट होतो त्याचें कल्याण होत नाहीं, असा क्रम चालला आहे. ’

खरे लिहितात, ‘ या वेळच्या पत्रांतून ज्या मुख्य हकीकती आढळतात, त्यांचा एक विशेष असा आहे, कीं त्यांतील शेंकडा पाऊणशें पत्रें तरी लुटीच्या मजकुरानें भरलेलीं सांपडतील. करवीरकर, सिंदेबाया, सिंदे होळकरांच्या फौजा, पठाण, मोगल फौजा व त्यांचे अंमलदार व हस्तक या सर्वांचा हात नेहमीं रयतेवर उगारलेला. जो तो खंडणी मागतो, गांव लुटतो, जाळतो, कत्तल करतो, गुरें वळून नेतो, बायकापोरें धरून नेतो, रयतेपैकीं प्रमुखांस पकडून लष्कराबरोबर हिंडवतो, माणसांचे तोंडास मशाली लावतो, असे प्रकार एक ना दोन, सर्व पत्रांतून तोच तो कंटाळवाणा मजकूर. मराठी राज्याची अवनति कशी किती झपाट्यानें होत होती तें यावरून दिसतें.’