व बाबूराव आंग्रे या चौघांस आमचेकडे पाठवावें. उगाच हलक्या माणसास पाठवून
मेळ बसणार नाहीं. हे चौघे गृहस्थ आमच्याकडे आल्याशिवाय मी समेटाचें बोलणें
करण्यास बिलकूल तयार नाहीं. इतकेंही करून समेट न घडतां लढाईचाच प्रसंग
आला तर तींत तुम्हीं स्वतः कोणताही भाग घेऊं नये. सिंदे व आम्ही उभयतां पाहून
घेऊं. त्यांतून तुमची लढाई बिघडली तर तुम्हीं पुणे सोडून जाऊं नये. तुम्हांस किंवा
तुमचे माणसांस आमचेकडून तिलमात्र इजा पोंचणार नाहीं. सिंद्यांप्रमाणेंच आम्हीही
तुमचे एकनिष्ठ सेवक आहों. माझें भांडण सिंद्यांशीं आहे, तुमच्याशीं नाहीं. म्हणून
तुम्हीं कोणत्याही पक्षाला मदत करूं नये. सारांश गोष्ट एकच कीं, तुम्हीं सर्व
सिंद्यांचे नादानें चालल्यामुळें राज्याचें नुकसान होऊन शत्रु बळावले आहेत,
सिंद्यांचे हें दडपण दूर करण्यास मी समर्थ आहें. तुम्हीं फक्त धनीपणाचें नातें
संभाळावें म्हणजे आम्हीं सेवकाचें कार्य करून दाखवितों.’

होळकराचें हें निर्वाणीचें बोलणें ता. २३-१०-१८०२ रोजीं सकाळीं बाजीरावास
पोंचून त्याची अत्यंत त्रेधा उडाली. कठिण प्रसंगांतच मनुष्याची पारख होत असते.
तशी या वेळीं बाजीरावाची होऊन तो कुचकामी ठरला. धनीपणाचा बोज कायम
राखून होळकराची समजूत पाडण्याचें धैर्य त्यास झालें नाहीं. उलट होळकराचा
निरोप म्हणजे केवळ सुडाची भाषा अशी त्याची समजूत झाली. आजपावेतों होळकर
दूर होता तोंपर्यंत त्यास सहज चिरडून टाकूं, अशा ज्या तोंडाच्या वल्गना त्याच्या
सारख्या चालू होत्या, त्या सर्व आतां जिरून गेल्या. भीतीनें त्याचे छातींत धडकी
भरली. कोणत्या तरी युक्तीनें होळकराशीं मिटतें घेऊन आपण निसटून बाजूस सरावें
हा विचार त्याच्या मनांत घोळूं लागला. पण होळकराची समजूत करावयाची म्हणजे
बाळोजी कुंजर व निंबाजी भास्कर यांस त्याचे हवालीं करावयाचें. हे तर बाजीरावा-
हूनही जास्त भित्रे. त्यांस वाटे कीं होळकरानें बाजीरावास जरी अपाय केला नाहीं,
तरी तो आपली दुर्दशा केल्याशिवाय खचित राहणार नाहीं. विठोजी होळकरांस
मारल्याचें पाप त्यास खात होतें. या कठिण समयांत बाजीरावाचे सर्वच सल्लागार
त्याच्या तोडीचे त्याच्याच सारखे अंगचोर बनले होते. आपलें व्यक्तीचें काय पाहिजे
तें होवो, परंतु पुण्यांत मराठशाहीच्या राजधानींत आपसांतील लढाईचा तमाशा
जगास दाखवूं नये आणि राज्याचा बचाव करावा ही भावना एकाच्याही मनांत
उद्भवली नाहीं. उलट स्वतःच्या बचावासाठीं राज्याचा नाश करण्यास ते कचरले
नाहींत. ते बाजीरावास म्हणाले, ‘ आपण इतके घाबरतां कां ? आपण स्वस्थ बसा.