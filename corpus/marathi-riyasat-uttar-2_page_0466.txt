शिवाय बीड परगणा महादजीस देण्याचें निजामानें नाकारल्यामुळे महादजीची व पेशव्याची निजामावर स्वारी करण्याची तयारी चालू झाली. तिकडून स. १७९३ च्या उन्हाळ्यांत निजाम बेदरास येऊन फौजेची जमवाजमव करूं लागला आणि पेशव्याच्या लग्नाचें निमित्त करून त्यानें पुण्यावर येण्याची हूल उठविली. अशा प्रकारें उभय पक्ष वर्दळीस येत असतां,इंग्रजांनीं आपणास मराठ्यांशीं लढण्यास कुमक करावी, निदान उभयतांमध्ये त्यांनीं मध्यस्थी करून सलुखानें तंटा मिटवावा, अशी निजामलीनें इंग्रजांस भारी गळ घातली. ती त्यांनीं मान्य केली नाहीं. तेव्हां चौथाईची रक्कम देऊन पेशव्यांची समजूत काढावी, अथवा युद्ध करून त्यांस हटवावें, याशिवाय दुसरी तोड निजामलीस राहिली नाहीं. अशा स्थितींत मुशी रुन्मुल्कनें त्यास अशी सल्ला दिली कीं, तीन कोट रुपये चौथाईचे व तीस लक्ष उत्पन्नाचा मुलूख मराठ्यांस देण्यापेक्षां, तोच पैसा फौजेवर खर्च करून एकवार त्यांजशीं सामना तरी कां करूं नये ! ही गोष्ट निजामलीस पटली, आणि ता.२३-४-१७९३ रोजीं बेदरास कायम ठाणें देऊन तेथें त्यानें रेमंडच्या सल्ल्यानें लष्कराची तयारी झपाट्यानें चालविली.* इतर बारीक गोष्टींतही त्यानें मराठ्यांस चिडविण्यास कमी केलें नाहीं. वऱ्हाडच्या उत्पन्नाची वांटणी निजामानें नागपुरकर भोसल्यांस द्यावयाची अलीकडे बंद केली होती. ‘ नबाब फौज व पायदळ ठेव-ण्याची कलमजारी करीत आहे. त्याचे मुसलमान हेर पुण्यास येऊन पैका वांटून मराठी फौज फोडीत होते ते धरले. पैकाही वांटलेला उमगला. ’ पुढें स. १७९४ त महादजी वारला व त्यानंतर चार महिन्यांनीं हरिपंतही वारला, तेव्हां मराठ्यांवर चालून येण्यास ही संधि योग्य आहे अशी निजामाची समजूत झाली. इकडे स. १७९४ च्या मे महिन्यांत मॅलेट पुण्याचा व हैदराबादचा स्टुअर्ट वेरूळ येथें जाऊन भेटले; आणि त्यांनीं पुढील धोरण ठरवून तें कल-कत्त्यास लिहून पाठविलें. नानाफडणीस हरिपंतास लिहितो: ‘काल रात्रीं (१५ मे) मॅलेट इंग्रज सहल करावयास वेरूळाकडे गेला. सांगून पाठविलें कीं, तेथें पांडवकृत्य आहे तें व पातशाही कामें पाहवीं. तेव्हां तर्क मनांत आला कीं, या दिवसांत सहल नव्हे. श्रीमंतांचे निरोपास आला. मागून बातमी कळली कीं, नबाबाकडून दस्तकें आणविलीं. तेथून स्टुअर्ट औरंगाबादेस येणार. काय विचार असेल तो असो. नबाबप्रकरणीं अथवा टिपू. दुसरें काय असणार ! ’†