सदाशिवरावाची मनोवृत्ति उदगीरच्या विजयानें किंचित् अविचारी झाली होती, असेंही म्हणतां येईल. (१६) पुढें जातांना बागपतावरील उताराचा व मागील एकंदर युद्धरेषेचा बंदोबस्त त्यानें ठेविला नाहीं ही त्याची चूक होय. बाकी या मोहिमेवर त्यासच पाठविण्याचें एक कारण मागें पृ. १५४ वर सांगितलेलें बादशाही फर्मानही असावें. ‘ शाहू राजाच्या वंशाची आपण उत्तम व्यवस्था ठेविली आहे त्याप्रमाणें आमचीही व्यवस्था आपण चांगली लावून द्यावी,’ अशी बादशहानें सदाशिवरावास गौरवपूर्वक आज्ञा केली होती. पूर्वीच्या स्वाऱ्यांत रघुनाथराव प्रमुख असतां, त्यास ही आज्ञा केली नाहीं, यावरून सदाशिवरावाच्या कर्तृत्वाबद्दल बादशाहीत आदर होता असें दिसतें.

(४) पानपतावरील अरिष्टाचे परिणाम ठरविण्यांतही मोठमोठ्या लेखकांनीं असाच विपर्यास केलेला दिसतो. हिंदुस्थानचें राज्य हस्तगत करण्याचे मराठ्यांचे कल्पनातरंग या पराजयानें लयास गेले, अशा आशयाचे उद्गार बहुधा सर्व इंग्रज ग्रंथकारांच्या लेखांत आढळतात, ( The disaster of Panipat put an end to the dreams of supremacy cherished by the Marathas ), ते यथार्थ नाहींत. त्या रणांगणावर अपूर्व संहार झाला, एक सबंद पिढी कापली गेली, अनेक क्रूर व हृदयद्रावक प्रसंग घडले, महाराष्ट्रांत घरोघर दुःखाचें ठाणें कांहीं काळ बसलें, यामुळे पानपतच्या युद्धाचें स्वरूप कितीही भीषण वाटलें, तरी त्याचे चिरकालीन परिणाम राज्यावर फारसे झाले नाहींत. मोगल बादशहास दिल्लीस आणून तेथील सुव्यवस्था लावण्याचें काम पुढें दहा वर्षांनीं महादजी शिंद्यानें सिद्धीस नेलें. ठोकळ मानानें विचार केल्यास १७२० पासून ८० वर्षे हिंदुस्थानचें स्वामित्व मराठ्यांकडेच होतें, आणि त्यांच्या मध्यस्थीशिवाय कोणतेंही राज्यकार्य देशांत घडत नव्हतें, ही गोष्ट सिद्ध आहे. वास्तविक पानपतावरील प्रसंगाचा मुख्य परिणाम म्हणजे होतकरू इंग्रजांचे दोन मुख्य प्रतिस्पर्धी मराठे व मुसलमान आपआपसांत लढून हीनबल झाले, आणि तेणेंकरून इंग्रजांची सत्ता येथे स्थापन होण्यास अप्रत्यक्ष मदत झाली, हा होय. The fall