मराठशाहीतील राजकारणाच्या भानगडी, घडामोडी, बंडे, फितूर, वगैरे एकंदर स्थित्यंतरें जितकीं नानाफडणिसानें पाहिलीं, तितकीं, निदान तशा स्वरूपाचीं दुसऱ्या कोणत्याही पुरुषानें पाहिलीं नसतील. जहागिरी व उत्पन्नें कशीं लगोलग नाहींशीं होतात व अधिकारी वर्ग विरोधकांशीं कसें वर्तन करितो, याचा अनुभव नानास परिपूर्ण होता. सखाराम बापूने नानाच्या विनवण्या करून आपलीं उत्पन्नें पुढें चालवावीं व दत्तक मुलास कारभारावर घ्यावें असा लेखी करार करून घेतला असतांही, त्याची स्थिति खुद्द नानानेंच पुढें कशी केली, एवढा महादजी सिंदे पराक्रमी, त्याच्या बायकांची पुढें कशी स्थिति झाली, या गोष्टी स्वतः डोळ्यांनीं पाहत असतांही नानानें बाजीपुढें नाक घांसून ता. ३१-१२-१७९६ रोजीं खालील विनवण्या केल्या.
‘ सेवेशीं बाळाजी जनार्दन फडणीस विज्ञापना ऐसीजे. स्वामींची कृपा मजवर, माझें लक्ष स्वामींपाशीं. हें कित्येकांस असह्य होऊन, या राज्यांत बखेडा करून, आचरूं नयेत तीं कर्मे स्वामीशीं अमर्यादेचीं आचरले, कीं महाडास राहून, राजकारणें वगैरे प्रयत्न दौलतराव सिंदे व सेवकानें करावयाचे ते करून, व स्वामींचें पुण्य मदत होऊन सर्व गोष्टी मनोदयांनुरूप घडल्या. येणें करून सेवकास कृतकृत्यता जाहली. पुढें सेवा करावी अशी शरिरांत ताकद व शक्ति राहिली नाहीं. यास्तव मागणें हेंच कीं, कृपा करून स्वस्थ स्नान संध्या करून स्वामींस अभीष्ट चिंतून राहण्याविशीं आज्ञा व येविशीं करार करून देण्याचीं कलमें:—

१ ‘ दत्तपुत्र घेण्याची आज्ञा आहे त्याप्रमाणें घेण्यांत येईल. त्याचे हातून पूर्ववत प्रमाणें फडणिशीचे दरकाचें वगैरे काम घेऊन लोभानें सरंजाम वगैरे चालत आल्याप्रमाणें चालवावा. लोहगड व केळंजा किल्ले असावे. माझेविशीं चित्तांत संशय नसावा, कोणी घालूं लागल्यास येऊं नये. २ पूर्वी स्वारांचा सरंजाम आहे त्याहून हजार गाड्यांचा जास्त द्यावा ३ सरकारांतून पंचवीस हजारांचें सोयीचें इनाम करून द्यावें. ४ श्रीकाशीस जाण्याचा बेत आहे, त्यास संतोषाने निरोप दिला अशीं पत्रें इंग्रजांस व सिंद्यांस द्यावीं. ५ राजकारणांत आमचे करार गुंतले असतील ते पार पाडावे. ६ सरकारकामीं आम्हीं खर्च केला असेल तो उगवून द्यावा. ७ हरिपंत फडक्यांनीं राज्यांत सेवा चांगली केली, त्यांचे पुत्रांचें चालवावें.’ यापुढें सात इसम सरकारचे खास उपयोगीं पडले, त्यांचें चालविण्याविशीं विनंतीचीं आणखी पांच कलमें आहेत. एकूण कलमें बारा. या सर्व कलमांवर बाजीरावानें स्वहस्तानें कबुलीचा करार लिहून