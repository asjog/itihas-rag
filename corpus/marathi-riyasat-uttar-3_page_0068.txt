स्थितीची हकीकत मागें येऊन गेली आहे, ती येथे संदर्भासाठीं लक्षांत बाळगली पाहिजे. 'मल्हाररावाचें कुटुंब जिजीबाई यांनी यशवंतरावाच्या बायकोला आपल्याबरोबर घेऊन तुकोजींचा आश्रय केला होता. ते परलोकवासी झाले, ते चार मुलगे आपसांत भांडखोर असें स्मारक मागें ठेवून गेले. हे चौघे मुलगे तीन बायकांपासून झालेले होते. एकाचे ताब्यांत राज्य राहून दुसरे त्याच्या ताब्यांत राहतील असें नव्हतें.' वडील पुत्र काशीराव यानें उत्तर क्रिया केली. काशीराव व मल्हारराव हे दोघे तुकोजीचे औरस मुलगे, यांपैकी मल्हारराव व्रात्य पण कर्तृत्ववान होता. काशीराव पंगु, निर्बुद्ध व सर्वथा परावलंबी असल्यामुळे पुढें सरदारी चालविण्याची लायकी त्याच्यांत नव्हती. पण तो वडील असल्यामुळे त्यास मुठींत ठेवून होळकरांची दौलत घशांत घालण्याचा घाट सिंदे वगेरे मंडळीचा होता. दुसरे दोघे अनौरस पुत्र वडील विठोजी व धाकटा यशवंतराव. हेही पराक्रमी पण लहरी व उतावीळ आणि घराण्याचे अभिमानी होते. मरणापूर्वी तुकोजीनें काशीरावास दौलतीची मालकी दिली, आणि इतर मुलांस त्याचे आज्ञेत वागण्यास सांगितलें, पण मल्हाररावाचें काशीरावाशीं बनेना; आणि त्यास नानाचा पाठिंबा होता याचें वैषम्य वाटून दौलतरावानें काशीरावाचा पक्ष घेतला. काशीराव सिंद्याचे तंत्रानें वागतो, तेणें करून होळकराची दौलत सिंदे हस्तगत करणार असा सुमार पाहून बाकीचे तिघे बंधू एक विचारानें वागून थोडी स्वतःची फौज जमवून काशीरावाचा मुख्य गोट सोडून जवळच भांबुर्ज्यास स्वतंत्र राहूं लागले. सवड सांपडेल तेव्हां काशीरावास तरी कैद करावें, अगर बाहेर मुलखांत विशेषतः सिंद्याचे प्रदेशांत दंगा करावा असा त्यांचा विचार दिसूं लागला. तेव्हां यांचा वेळींच चहूंकडून बंदोबस्त न केला तर हे बाहेर जाऊन बंड उभारतील या भीतिस्तव मल्हाररावास पकडून केदेंत ठेवावें, असा विचार दौलतरावसिंद्याचे सह्यानें काशीरावानें ठरविला. पण तो सिद्धीस नेण्याचें चातुर्य खुद्द काशीरावास नव्हतें. मल्हारराव अत्यंत धाडसी होता. त्यास पकडण्याचें तर दूरच, उलट तोच आपणास पकडील, किंवा हातचा निसटून तरी जाईल अशी भीति काशीरावास पडली. तेव्हां ती कामगिरी दौलतरावानें आपल्या अंगावर घेतली. त्याबद्दल काशीराबानें सिंद्यास कांहीं रोख ऐवज व मुत्सद्दी यांस दरबारखर्च व इनाम गांव द्यावयाचे कबूल केले. तदनुसार ता. १४-९-१७९७ रोजीं दौलतरावानें चार घटकारात्र असतांच पर्वतीचे रमण्याजवळ फौज आणून कांहीं पलटणें मल्हाररावास धरण्यास पाठविलीं. त्याच वेळीं दुसऱ्या बाजूनें काशीरावाची फौजही मल्हाररावावर चालून गेली. आपल्यावर कांहीं तरी
