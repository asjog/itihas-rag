'पूर्वी त्यांची मुंज करण्याची चाल शिवाजी महाराजापासून होती ती श्रीमंतांनीं या वेळेस
मना करून मुंज केल्याशिवाय राज्याभिषेक करविला. ' बाजीरावाचें हें कृत्य अत्यंत
असमंजस असून त्यामुळे प्रतापसिंगाचा व हिंदुसमाजाचा पुढें घात झाला. प्रतापसिंहाचें
वय लहान असल्यामुळें आरंभीं कांहीं वर्षे त्याचा कारभार मातुश्री माईसाहेब पाहत असे.
माईसाहेब व बाजीराव यांचा बराच पत्रव्यवहार उपलब्ध झाला आहे, त्यावरून
प्रथम कांहीं काळ उभयतांमध्ये चांगला लोभ होता असें दिसतें. ता. १-५-१८०८
चें प्रतापसिंहाचें बाजीरावास पत्र गेलें तें असें. " भेटीस बहुत दिवस झाले. भेट
व्हावी अशी इच्छा. त्याचा योग सत्वर घडावा आणि किती अवकाशें भेट होईल तें
कळवावें आमचा सर्व भार तुमच्यावर आहे. " त्यानंतर ता. २-१-१८०९ रोजीं
माईसाहेब बाजीरावास लिहिते. " लग्नाच्या तिथीचा निश्चय लिहून पाठवावयाचा,
त्यास त्रिंबकजी डेंगळा यास पाठवून द्यावा, म्हणून पेशजी आज्ञापत्र पाठविलें, परंतु
मशारनिल्हे आले नाहींत. तरी त्यांस सरंजामसुद्धां पाठवून द्यावें. मुलाचे व नवरी-
मुलीचे दागिने येथें नाहींत, त्यांची तरतूद झाली पाहिजे. मंडपाचें सामान व नवरे
मुलीस आणावयास पालख्या व घोडीं सत्वर पाठवावीं. " त्यानंतर ता. १३-१-१८०९
चें पत्र. " खाशा पालख्या वगैरे सरंजाम पाठविला तो प्रविष्ट झाला. त्रिंबकजी
डेंगळा येथें आल्या नंतर शनिवारीं चि. बाबा ( प्रतापसिंह ) व आप्पा ( शहाजी )
यांस घेऊन शहरांतील वाड्यांत राहिलों आहोंत. चि. भाऊ ( रामचंद्र ) किल्ल्यावर
आहे. चि. बाबाची स्वारी खालीं येते समयीं अंबारींत बसली होती. खवासखान्यांत
बसावयास त्रिंबकजी डेंगळा यास आज्ञा केली. त्यानें अपेक्षा घेतली, कीं रायांचे
परवानगी शिवाय बसणार नाहीं. मग खंडेराव शिरके यांस बसविलें." ता. ३१-१-१८०९
चें पत्र. " आप्पाचे लग्नाबद्दल लिहिलें, त्यास आप्पाजोगती लहान मुलगी पाहण्यांत
नाहीं. पुढें करावयास येईल चि. बाबा याचें दुसरें लग्न करावयाचें त्यास साताऱ्यांत
भिकाजी शिरके यांची नात दहा वर्षांची चांगली स्वरूपवंत पाहण्यांत आली आहे.
त्रिंबकजी डेंगळा यानेंही पाहिली. त्यास करावयाचा बेत असल्यास वैशाखमासीं
घडावें. पत्राचें उत्तर पाठविणें म्हणजे ठरावांत आणावयास येईल." ता० १-२-१८०९
चें पत्र. श्रीनरसोबाची अर्चा करावयाची त्यास ४०० चारशें रुपये पर्यंत लागतील,
त्याचा बंदोबस्त करून पाठविणें. " ता० १६-३-१८०९ चें पत्र, " श्री० महाराज
मातुश्री यानीं समस्त राजकार्य धुरंधर विश्वासनिधि बाजीराव पंडित प्रधान यांसी