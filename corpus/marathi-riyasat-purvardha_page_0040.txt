'बसवपुराण' म्हणून एक ग्रंथ आहे, त्यांत बसवाचा वृत्तान्त आहे. ह्या बसवानें लिंगायत पंथ स्थापन केला. विज्जलरायचरित्र म्हणून एका जैन गृहस्थाचें लिहिलेल ग्रंथ आहे, त्यांत लिंगायत पंथाची उलट बाजू दाखविलेली आहे. जैनांचे विरुद्ध हा लिंगायत पंथ निर्माण झाला. ह्या पंथास 'वीरशैव' असेंही म्हणतात.

कलादगी जिल्ह्यांत बागेवाडी येथें मादिराज नांवाचा ब्राह्मण राहत होता, त्याचा मुलगा बसव. विजलाचा मुख्य प्रधान बलदेव हा बसवाचा मामा असून, त्याची मुलगी बसवाला दिलेली होती. बलदेव मरण पावल्यामुळें विजलानें बसव ह्यास आपला मुख्य प्रधान नेमिलें. बसवाची एक बहीण पद्मावती राजा विज्जल ह्याला दिलेली होती. दुसरी बहीण नागलाम्बिका हिचा मुलगा चन्नबसव म्हणून होता, त्यास हाताशीं घेऊन, शंकराचें लिंग व नन्दी ह्यांच्या पूजेस प्राधान्य देऊन, एक नवीन पंथ बसवानें सुरू केला. त्यास वैश्य वगैरे वर्गांतून पुष्कळ भक्त मिळाले. ह्या पंथाच्या गुरूंस जंगम अशी संज्ञा होती. सरकारी पैशाचा उपयोग करून बसवानें ह्या जंगमांची चंगळ केली, तेव्हां ते चैनी बनले. मंचण्णा म्हणून विज्जलाचा एक प्रधान होता, त्यानें ह्या गोष्टी विज्जलाचे कानावर घातल्या, तेव्हां बसवासंबंधानें विज्जलाचें मन विटलें, आणि तो त्यास पकडण्याची खटपट करूं लागला. कित्येक वीरशैव साधूंचे त्यानें हालहाल केले. त्याबरोबर धर्मयुद्धाची लाट उसळली. बसव पळून गेला. तो हातास लागेना, तेव्हां स्वतः विज्जल फौज घेऊन त्यावर चालून गेला. त्या कामांत विज्जलाचा पराभव होऊन बसवाचे अनुयायी पुष्कळ वाढले, आणि कल्याणास परत येऊन बसवानें तेथचा राज्यकारभार आपल्या हातीं घेतला. पुढें लवकरच बसवानें विज्जलास मारून टाकिलें; त्या वेळीं सर्व कल्याण शहरांत बंड होऊन, प्रेतांच्या राशी पडल्या; आणि शहर ओस झालें. बसवानें जाऊन मलप्रभा नदींत समाधि घेतली. चन्नबसवानें पुढें लिंगायत पंथाची वृद्धि केली. हल्लीं कानडा प्रदेशांत लिंगायतांचा भरणा विशेष आहे. ते वेदांचें प्रामाण्य किंवा पुनर्जन्म मानीत नाहींत. ब्राह्मणांचा ते तिरस्कार करितात. विधवांस पुनर्विवाहाची मोकळीक आहे.