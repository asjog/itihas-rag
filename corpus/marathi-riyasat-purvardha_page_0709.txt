डोक्यावरच खालीं येऊन पडला; त्या योगानें त्यांचे दोन हजार लोक
मरण पावले. बादशहास तर फारच दुःख झालें. किल्ल्याचा हवालदार
प्रयागजी प्रभु हा मातीच्या व दगडांच्या ढिगांत सांपडला; परंतु तेथें त्यास
कांहीं इजा न होतां तो मोठ्या नशीबानें वांचला. ह्या योगानें लोकांस
पुनरपि हुरूप येऊन, बुरूज वगैरे दुरुस्त करून ते पुनः वीरश्रीने लढूं
लागले. मुसलमानांचें धैर्य अगदींच खचून गेलें. तेव्हां बादशहानें स्वतः
सर्व फौजेच्या पुढें होऊन, त्यांस धीराच्या चार गोष्टी सांगितल्या व पुनः
लढण्यास उद्युक्त केलें. आतां मात्र मराठ्यांचा निभाव फार दिवस लाग-
ण्याजोगा नव्हता. सामग्री संपली, पुष्कळ लोक जाया झाले, इकडे
राजाराम मरण पावला, किल्लेदार प्रयागजी अनंतही अगदीं जेरीस आला,
किल्ल्याचा एक तट पडून त्याचे बहुतेक लोक मेले. अशी स्थिति प्राप्त
झाल्यामुळें, परशुराम त्रिंबकनें आपण होऊन किल्ला स्वाधीन करून देतों,
असें अजीमशहामार्फत बादशहापाशीं बोलणें लाविलें. त्यानें तें तत्काळ
मान्य केलें. तेव्हां प्रयागजी अनंतनें सातारचा किल्ला खालीं करून, किल्या
बादशहाकडे पाठवून दिल्या. अजीमशहाचे मार्फत किल्ला हस्तगत झाल्या-
मुळें, त्यास अजीमतारा हें नांव बादशहानें दिलें.

प्रभुरत्नमालेंत प्रयागजी प्रभूची हकीकत दिलेली आहे, तींत कांहीं प्रमाद
आहेत, ते दाखविण्याचें स्थळ हें नसल्यामुळें, प्रयागजीची थोडी हकीकत
मात्र येथें देतों. प्रयागजी अनंत फणसे पनवेलकर हा प्रभु गृहस्थ सन
१६४९ पासून शिवाजीपाशीं होता, आणि तेव्हांपासून सातारा व परळी
ह्या दोन परगण्यांची सुभेदारी त्याजकडे होती. साताऱ्याचे किल्ल्यांत
युवतेश्वर महादेव म्हणून सोमेश्वराची मूर्ति आहे, तिची स्थापना प्रथमतः
प्रयागजीनें केली. युवत म्हणजे कळकीचें झाड; प्रयागजीस दृष्टान्त होऊन
युवताच्या झाडींत सोमेश्वर प्रगट झाला, म्हणून युवतेश्वर असें नांव
पडलें. मराठी राज्यांत इतरत्र पुष्कळ उलाढाली घडून आल्या,
तरी प्रयागजीचा अधिकार पहिल्यापासून कायम होता. साताऱ्यावर
राजधानी झाल्यापासून, प्रयागजीचें महत्त्व विशेष वाढलें; आणि त्याच्या
अंगचे गुण निदर्शनास आले. तथापि इतिहासांत त्याचें नांव स्मरणीय
होण्यास वरील वेढ्यांतील त्याचा पराक्रम कारण होय. असें सांगतात,
कीं प्रयागजीचे लोक किल्ल्यावरून खालीं मोगल फौजेवर नाना वस्तूंचा