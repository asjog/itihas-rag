पुढें स. १७९० त कॉर्नवालिसनें टिपूवर युद्ध पुकारतांना महादजीची मदत मागितली, तिचा त्यानें तिरस्कारपूर्वक अव्हेर केला; आणि सन १७९२ त पुण्यास गेल्यावर तेथें पुनरपि इंग्रजांकडून खंडणी वसूल करण्याचा बादशहाचा हुकूम आपणांस आला असल्याचे त्यानें इंग्रजांस कळविलें. यावरून इंग्रजांसंबंधींची महादजीची मनोवृत्ति व्यक्त होते. सन १७९२ च्या जुलैत दिल्ली येथील ‘कोर्ट सरक्युलर’ वर्तमानपत्रांत बादशहाच्या ‘या हुकुमाचा’ सडकून इनकार केलेला आहे. लगेच कॉर्नवालिसनें खंडणीच्या प्रश्नाचा पूर्ण विचार करून ता. ९-८-१७९२ रोजीं महादजीजवळ असलेला वकील पामर यास पत्र लिहून, सिंद्यास कळविलें कीं, ‘‘बादशहाचें नांव पुढें करून तुम्ही असा इंग्रज सरकारचा भलताच अपमान करूं लागाल तर, त्याबद्दल आम्ही तुम्हांस व्यक्तिशः जबाबदार धरूं. जसे बादशहाच्या कारभारांत आम्ही हात घालूं इच्छित नाहीं, तसे तुम्ही आमच्या कारभारांत हात घालूं नये हें बरें.’’ हा रोखठोक जबाब ऐकून महादजीनें लगेच माघार घेतली, तरी मनांतला दंश सोडला नाहीं. या प्रसंगीं नानाशीं महादजीचा सडकून विरोध चालू असल्यामुळे त्यास गप्प बसावें लागलें. नानाचें पाठबळ त्यास असतें तर इंग्रजांशीं पुनः एकदां सामना करावयाची त्याची पूर्ण तयारी झाली होती. वरील कॉर्नवालिसच्या खलित्यास महादजीनें प्रसंग पाहून तूर्त असें गुळमुळीत उत्तर पाठवून कळविलें कीं, बादशहाचे ताब्यांत जेवढा प्रदेश आहे, तेवढ्याचीच जोखीम आम्ही तूर्त बाळगितों, त्याबाहेर वावरण्याची आमचीही इच्छा नाहीं. एवढ्यावर हें प्रकरण त्या वेळीं थांबले.

मेलेसन म्हणतो, ‘‘ डी बॉयन नवीन तोफा ओतून सर्व प्रकारें नवीन युद्ध पद्धतीची तयारी करीत असतांना, इंग्रजांनीं पेशव्यांस सामील करून टिपूवर युद्ध सुरू केल्याचें वर्तमान महादजीस येऊन त्यास अत्यंत वाईट वाटलें कीं, इंग्रज सर्व हिंदवासीयांचे समान शत्रु असतां पेशव्यांनीं त्यांस मदत करून आपल्यापैकींच एका बलिष्ठाचा संहार करण्यास आपण होऊन प्रवृत्त व्हावें. परंतु पेशव्यांस प्रतिबंध करण्याचें सामर्थ्य या वेळीं महादजीस नसल्यामुळे त्यास तूर्त मूग गिळून स्वस्थ बसणें भाग पडलें. मात्र इंग्रजांशीं आपणांस लौकरच झगडावें लागणार या उद्देशानें त्यानें आपली लष्करी तयारी उत्कृष्ट चालविली. हें त्याचें सुखस्वप्न तडीस जाण्यापूर्वींच त्यास मृत्यूनें गांठलें. त्याची एवढी ईर्षा होती की, समस्त हिंदी सत्ताधीशांची एक मोठी जूट बनवून इंग्रजांचा नक्षा कायमचा मोडावा. तो एकाएकीं मरण पावला नसता तर एकवार तरी इंग्रजांस खडे चारल्याशिवाय राहिला नसता.’’