स्वरूप ज्यास्त भारदस्त, मृदु, संपन्न, व उज्ज्वल असें झालें. इंग्रजीसारख्या अत्यंत विभिन्न भाषेचा तिला आतां संसर्ग घडल्यानें ही मराठी भाषा उत्तरोत्तर जास्त वैभवशाली होऊन, पृथ्वीवरील चांगल्या भाषांत तिची गणना होऊं लागेल असा भरंवसा वाटतो. कोना-कोपऱ्यांत पडून राहिल्यानें, व्यक्तीप्रमाणें, भाषाही चमकत नाहीं. ‘गेल्या शतकांत ग्वाल्हेरपासून तंजावरपर्यंत मराठी भाषा चालत होती. नाना-फडणिसाचीं हैदर व टिपू यांस पत्रें मराठींत जात, व महादजी शिंद्याचा रजपूत राजांशीं व्यवहार मराठींत होई. ग्वाल्हेरपासून तंजावरपर्यंत खासगी व सार्वजानिक दप्तरें मोडींत व मराठींत लिहिलीं जात. आतां मराठीची ही व्याप्ति जाऊन तिची जागा इंग्रजीनें घेतली आहे.’ मराठी भाषेच्या व्याप्तीचा अंदाज करितांना राज्याच्या व्याप्तीचाही अंदाज करावा लागतो. परंतु कमी झालेला विस्तार वाढलेल्या खोलीने भरून येईल ह्यांत संशय नाहीं.

६. संस्कृत व संतांच्या वाङ्मयाचा विरोधी परिणाम.—महाराष्ट्रांत विचारप्रदर्शन संस्कृत व मराठी ह्या दोनही भाषांत एकसमयाच्छेदेंकरून होत होतें. नवीन धर्म निघाल्याबरोबर जुन्या धर्माचे अभिमान्यांस मोठी धास्ती पडून, ते जोरानें पुराणधर्माचा कैवार घेऊं लागत. तसाच प्रकार भाषेचा-ही झालेला आहे. प्राकृतांत किंवा मराठींत ग्रंथरचना होऊं लागली असें दिसतांच, पुराणमतवादी पंडितांस धास्ती पडून ते पुनः संकृत ग्रंथ लिहून जुने विचार कायम राखीत. सर्वप्रकारचें ज्ञान सर्व वर्गांस सारखें प्राप्त व्हावें, सर्व लहान थोर, स्त्रीशूद्रांनीं संतपदवीस चढावें, असा संतांचा हव्यास होता, तर त्याच्या उलट समाजांतील पूर्वीपासून चालत आलेले उच्चनीच भेद व आचार कायम राहवे, असा उद्योग पंडितवर्गाचा होता. समाजांतील ह्या दोन विरुद्ध प्रवाहांचा उल्लेख मागें पृ० ७१ वर आलों आहे. महाराष्ट्रांतील भाषेसंबंधानें रा. राजवाडे म्हणतात:—

‘महाराष्ट्रात गेलीं एक हजार वर्षे स्वभाषा म्हणजे केवळ मराठी भाषा नव्हे, तर स्वभाषा म्हणजे मराठी व संस्कृत अशा दोन भाषा. गेलीं एक-हजार वर्षे महाराष्ट्रांत मराठी भाषेच्या द्वारेंही विचारप्रदर्शन होत आहे; व संस्कृत भाषेच्या द्वारेंही विचारप्रदर्शन होत आहे. वेदान्त, तर्क, न्याय, व्याकरण, ज्योतिष, धर्म, नाटक, काव्य, पुराण, वैद्यक या विषयांवर