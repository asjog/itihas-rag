अमृतरावाचा व माझा पत्रव्यवहार झाला तो कोर्टापुढें आहेच. शिवाय आणखी कांहीं कागद पुण्याच्या रेसिडेन्सी दप्तरांत असतील त्यांवरून आपल्या ध्यानांत येईल की, पूर्वी बाजीरावानें गोदातीरीं अमृतरावास जहागीर नेमून दिलेली होती, तिचे सालाना उत्पन्न चार लाखांचें होतें. त्याशिवाय पुरंदर, सावनूर तालुका, व सुरत येथे त्याचीं कांहीं उत्पन्न होतीं, त्या सर्वांचा वसूल कमीत कमी तीन लाख होता. पैकी गोदावरीच्या कांठचा प्रदेश मात्र त्याजकडे चालू असून, त्याचे भरीस त्यानें आणखी चार लाखांची मागणी पेशव्याकडे केली. पेशव्याचा इरादा तर त्यास कांहीं तरी क्लप्तीने जवळ आणून कैर्देत अडकवून ठेवावें असाच असल्यामुळे, जहागिरीसंबंधाचें बोलगेंच बाजीराव मनावर घेईना. तथापि अमृतरावानें माझा नाद चालूच ठेविला होता, आणि माझ्याही मनांत त्यास मोकळा राहूं देणें इष्ट नव्हत. अशा स्थितींत सिंदे भोसल्यांशीं आमचें युद्ध सुरू झालें, तेव्हां प्रथमच अमृतरावाचा निकाल लावण्याची निकड उत्पन्न झाली. औरंगाबादेपलीकडे अजिंटा घाटाचे उत्तरभागी सिंदे भोसले युद्धाच्या तयारीनें सज्ज होते. होळकराचा त्यांचा ममेट होऊन तोही त्यांस सामील होण्यास येत होता. गोदावरी अलीकडे अहमदनगरचा मजबूद किल्ला सिंद्याचे ताब्यांत होता, तेथून पुण्यास येऊन बाजीरावास ताब्यांत घेऊन आमच्याशी सामना करण्याची संधि सिंद्यास मिळती तर आमचा डाव आटपलाच होता. खुद्द बाजीरावच आंतून त्यांस आमच्यावर उठवीत होता. ता. १२ ऑगस्ट रोजीं अहंमदनगरचा किल्ला आमचे हातीं पडला, त्याचे दुसरेच दिवशीं अमृतरावास आठ लाखांच्या जहागिरीचा करार मीं लिहून दिला, आणि माझे पिछाडीवर हल्ला करणारा एक शत्रु गप्प बसविला. युद्ध होऊन गेल्यावर आतां या करारावर असा आक्षेप घेण्यांत येत आहे कीं, अमृतरावाजवळ अशी कांहीं मोठी फौज नव्हती कीं त्याची एवढी दहशत मला वाटावी. यासंबंधानें मीं ज्या त्या वेळीं रेसिडेंट व गव्हर्नर जनरल यांजकडे परिस्थिति लिहून पाठविली ते कागद पाहवे, म्हणजे अमृतराव माझे पिछाडीस मोकळा राहिल्यापासून आमच्या पुढील हालचालींस कसा धोका आला असता याची खात्री होईल. पण याखेरीज आणखी कित्येक मुद्दे आहेत ते या आक्षेपकांच्या लक्षांत नाहींत. स. १८०३ च्या जुलई ऑगस्टांत अमृतराव नासिकच्या बाजूस डोंगराळ व पावसाळी मुलखांत दंगल करीत होता. मी नगराहून पुढें गोदावरीकडे चाल करीत असतां मागून तो आमच्यावर केव्हां चालून येईल याचा नेम नव्हता. मुख्य मोहीम सोडून मला त्याचेच पाठीस लागणें शक्य