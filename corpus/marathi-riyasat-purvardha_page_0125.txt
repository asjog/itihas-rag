ठेविले आहेत. कर्तव्य करण्यांत प्राण द्यावयाचे, हें उदात्त तत्त्व मुसलमान अगर ख्रिस्ती धर्मानुयायांनीं मानिलें नसतें, तर त्यांच्या धर्माची बढती झाली नसती. सारांश, देशहिताकडे लक्ष दिल्यानेंच रामदासाची योग्यता वाढली आहे. रामदासानें आपल्या मार्गे आपलें काम सतत चालू राहण्याची सोय करून ठेविली. रामदासी पंथ काढून शेंकडों मठ स्थापून, वर सांगितल्याप्रमाणें लोकांस उपदेश करून त्यांचा आळस झाडून टाकण्याची योजना त्यानें केली. या कामीं स्त्रियांचाही त्यानें उपयोग करून घेतला. रामदासाच्या शिष्यवर्गांत अनेक सुसंस्कृत स्त्रिया होत्या, हें ध्यानांत ठेवण्यासारखें आहे.

अकराव्या व बाराव्या शतकांत पीटर नांवाचा एक साधु ख्रिस्ती राष्ट्रांस मुसलमानांविरुद्ध लढण्याविषयीं उद्युक्त करीत होता. त्यावरून ख्रिस्ती मुसलमानांत पुढें अनेक युद्धें झालीं. त्या पीटर साधूचें व रामदासाचें बरेंच साम्य आहे. पीटरनें ख्रिस्ती राष्ट्रांस लढण्यास लाविलें, म्हणून त्याचें साधुत्व कमी झालें नाहीं; त्याजबद्दल सर्व ख्रिस्ती राष्ट्रांची अत्यंत पूज्यबुद्धि कायम आहे. त्याच प्रकारचे रामदासाचे प्रयत्न असून अखिल राष्ट्रानें गर्व वाहावा, असा तो अद्वितीय पुरुष त्या कालीं निपजला.

रामदासाची ही योग्यता लहान नाहीं. परंतु ह्या पलीकडे रामदासाच्या उद्योगास आणखी एक जोडीदार पाहिजे होता. रामदासाच्या पुढें एक पायरी जाऊन संसारसुखाची वृद्धि करण्याचे अन्य मार्ग युरोपांतल्याप्रमाणें इकडे कोणीं दाखविले नाहींत, ही मोठ्या दुःखाची गोष्ट होय. सत्यरक्षणाकरितां प्राण खर्ची घालणारे व दृढनिश्चयाचे अनेक साधु इंग्लंडांत धर्मसुधारणेच्या वेळेस उदयास आले, त्याप्रमाणें इकडेही त्याच वेळेस त्यांच्या तोडीचे धर्मोपदेशक कमी उत्पन्न झाले असें नाहीं. संसार सोडून मोक्ष मिळविण्याची खटपट करणें ही मूळस्थिति होती. ती सुधारून संसारांत राहून मोक्ष मिळविण्याचा प्रयत्न करणें, येथपर्यंत पाश्चात्यांची व आमची मजल बरोबर होती. परंतु याच्यापुढें संसार सुधारून ऐहिक सुखवृद्धीकडे लक्ष देऊन, स्वदेशास उन्नति आणण्याची जी त्याच्या पुढची पायरी, ती पाश्चात्यांनीं गांठिली, आम्हांस ती मिळाली नाहीं; अगर कदाचित् आमच्याकडे उदरनिर्वाहाची पंचाईत नसल्यामुळें, आम्हांस तिची जरूर वाटली नाहीं. सर टॉमस मूर, सर फ्रॅन्सिस