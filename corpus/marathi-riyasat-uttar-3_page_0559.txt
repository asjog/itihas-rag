दिली. ग० ज० कडून मंजुरी येईपर्यंत चिमाजीआपा चार महिने वसईस जाऊन राहिला. तेथून परत फुलगांवास येऊन साहेबांची रजा घेऊन पौष मासीं काशीस निघून गेला. मिळून स. १८१८ चें साल एल्फिन्स्टनला चांगलें फळास आलें. त्याच्या अपूर्व कामगिरीचें बक्षीस म्हणूनच कीं काय मुंबईच्या गव्हर्नरीवर नेमणूक झाल्याचा हुकूम त्यास ता. १८.२.१८१९ रोजीं मिळाला.

मराठे जहागीरदारांची व्यवस्था बांधून देण्यासही वेळ लागला नाहीं. जहागीरदारांचे तीन वर्ग करण्यांत आले. पहिल्या वर्गात फलटणचे निंबाळकर, जतचे डफळे, मुधोळचे घोरपडे असे कित्येक दाखल करून दुसऱ्या वर्गात प्रतिनिधि, सचिव इत्यादि प्रधान, व आंग्रे, अक्कलकोटकर वगैरे दाखल करण्यांत आले. पेशव्यांचे पदरचे सरदारांचा तिसरा वर्ग बनविण्यांत आला. हे सर्व आपापल्या सोईप्रमाणें बाजीरावाचा पडता काळ पाहतांच ता. ११ फेब्रुवारीच्या जाहीरनाम्यास अनुसरून थोड्या बहुत अवकाशांत इंग्रजांकडे येऊन आपली व्यवस्था लावून घेऊं लागले. बहुतेक बाजीरावाच्या अंमलास कंटाळलेच होते. जाहीरनामा लागल्याबरोबर लगेच इंग्रजांकडे जाण्याचा पहिला मान पंतसचिवानें मिळविला. नंतर प्रतिनिधीनें बाजीरावास सोडिलें. अक्कलकोटकरांस तर बाजीराव प्रथमपासूनच नको होता. तासगांवकर पटवर्धन गणपतराव परशुराम हा बाजीरावास मुळींच सामील झाला नव्हता. बाकीची पटवर्धन मंडळी फेब्रुवारी अखेर बाजीरावास सोडून इंग्रजांचे आश्रयास आली. आपा देसाई निपाणकर हा मूळ-पासून प्रसंग पडेल तसें धोरण ठेऊन वागणारा होता. बाजीरावाचें साह्य त्यानें मनापासून कधींच केलें नाहीं. पटवर्धनांप्रमाणें त्यानेंही थोडेबहुत एल्फिन्स्टनकडे अनुसंधान ठेविलें होतें. माधवराव रास्ते शक्य तो पावेतों बाजीरावास चिकटून राहिला. पांढर-कवड्याजवळ शिवणी येथे बाजीरावाची वाताहत झाल्यावर तो उशिरां परत आला, त्यामुळें दोहींकडच्या फायद्यास आंचवला. प्रतिनिधि, सचिव, निंबाळकर, अक्कलकोटकर, डफळे व शेखमिरा यांनीं सातारा राज्यांत प्रतापसिंहाचे दिमतीस राहण्याची इच्छा दर्शविली, ती मान्य करण्यांत आली.

वरप्रमाणें जिंकलेल्या मुलखाची व्यवस्था करून एल्फिन्स्टन मुंबईस जाऊन ता. १.११.१८१९ रोजीं तेथील गव्हर्नरीवर रुजू झाला, तेव्हां त्याचे जागीं कमिशनर म्हणून पुण्यास चॅप्लिनची नेमणूक झाली.