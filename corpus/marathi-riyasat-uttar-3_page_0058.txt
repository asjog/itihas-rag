हातीं राहिला तरच राज्यांत स्वस्थता नांदून त्याचा उत्कर्ष होणें शक्य आहे अशी नानाची समजूत होती, ती स्वार्थमूलक होती असें म्हणवत नाहीं. इंग्रजांच्या वर्चस्वाची आपत्ति टळावी व मराठी राज्याचें स्वातंत्र्य कायम राहवें म्हणून महाडचें कारस्थान नानानें रचिलें. परंतु त्यापासून राज्यास किंवा खुद्द नानास सुद्धां कांहीं एक फायदा झाला नाहीं. उलट तेजोभंग, द्रव्यापहार, कारागृहवास व अखंड चिंता यांचें चक्र जें एकदां त्यांचे पाठीस लागलें त्यांतून मृत्यूनें त्यांची सुटका केली. एवढ्या शहाणपणानें लढविलेल्या मसलतीचें असें विपरीत पर्यवसान कां व्हावें याचा शोध करतां असें दिसून येतें, कीं हा नानाच्या बुद्धीचा दोष नसून तो राज्याच्या ऱ्हासकाळाचा प्रताप होय. ’ काळावर दोष लोटण्याची ही चिकित्सा कितपत ऐतिहासिक आहे हें अभ्यासूंनीं ठरवावें.

करार व आणा शपथा झाल्या, तरी बाजीरावाचें मन नानासबंधानें भीति व मत्सर यांनीं ग्रस्त असून इकडे नानाही तितकाच साशंक होता. नानानें भोसले, निजाम, इंग्रज वगैरेंना अनुकूल करून घेऊन बाजीरावाचा जम बसविला यांत त्याचें जें सामर्थ्य व्यक्त झालें, त्यानेंच बाजीराव घाबरून गेला. नानाचें वर्चस्व कायम असल्यावर आपणांस स्वातंत्र्य तें काय मिळणार असें बाजीरावास वाटून त्यानें सर्जेरावाच्या द्वारें सिंद्याकडून एक गुप्त करार लिहून घेतला, कीं ‘ नानाकडून तुम्हांस यत्किंचित् अपाय होऊं देणार नाहीं. त्याबद्दलची हमी आम्ही घेतों. ’ हा करार गुप्त असून प्रथम तो नानास माहीत नव्हता. पुण्यास आल्यावर मग तो त्यास ठाऊक झाला. शिवाय बाजीरावाचे तळावर सिंद्याचा पहारा अद्यापि कायम होता, याचा अर्थ नानानें असा घेतला, कीं बाजीराव आपणांस सिंद्याकडून कैद करवील; म्हणून सिंद्याचीं पलटणें जवळून उठल्याशिवाय आम्ही तुमचें भेटीस येणार नाहीं असें नानानें बाजीरावास कळविलें. त्यामुळे हा नवीनच घोळ उपस्थित झाला. त्याचे निरसनासाठीं सिंदे व निजामअली या दोघांकडून नानानें असा करार लिहून घेतला कीं, बाजीरावास पेशवाई पदावर बसविण्यांत येईल आणि त्याचा कारभार नानाचे हातीं राहील, याबद्दल आम्ही दोघे जामीन आहों. असा पक्का बंदोबस्त नानानें आधीं करून घेतला तेव्हांन्च तो बाजीरावाचे भेटीस गेला. इकडे साताऱ्याहून वस्त्रें आणण्यासाठीं आबा शेळूकरास नानानें पाठविलें होतें. तो वस्त्रें व शिकेकट्यार घेऊन आला. तथापि नाना बाजीरावांची निखालसता झाली नव्हती. ‘ सिंद्याचा कंपू श्रीमंतांजवळ म्हणून नानास दिक्कत. ता. ३.१२.१७९६ रोजीं नानानें जाऊन तुकोजी होळकराची गांठ