नौकेस यत्किंचित् आधार दिसेनासा झाला. आपण कृतकृत्य झालों; व आपली इतिकर्तव्यता संपली असें क्षणभर बादशहासही वाटलें. परंतु बाह्य स्वरूपावरून एखाद्या गोष्टीची परीक्षा करणें किती चुकीचें आहे, हें ह्या युद्धाच्या पुढील मोहीमांवरून कळून येणारें आहे. सन १७०७ त औरंगजेबाचा आयुष्यतंतु तुटून काळानेंच त्यास पदरांत घेतल्यामुळें, सूड घेण्याकरितां संतप्त झालेल्या महाराष्ट्रवीरांच्या हातून तो सुटला. त्याच्या मरणानें ह्या युद्धाचा व तदंतर्गामी मराठशाहीवरील आपाताचा एकक्षणीं अंत झाला. सबब या युद्धावरून ह्या आपाताची कल्पना करतां येईल.

ह्या आपाताचें दुसरें एक ज्यास्त उदात्त स्वरूप दृग्गोचर होतें. महाराष्ट्रीय अगर मराठा ह्या अभिधेची सार्थकता, मराठ्यांची स्वदेशप्रीति, त्यांच्या अंगचा राष्ट्रीय जोम व राष्ट्र असें अभिलषणीय नांव प्राप्त करून घेण्यास अवश्य लागणारे शौर्यवीर्यादि गुण, राजकुलाबद्दल अत्यंत अभिमान, स्वदेशसंरक्षणाकरितां सर्वस्वाचाही त्याग करण्याची क्षमता व जीविताची निरपेक्षता, इत्यादि मराठ्यांच्या अंगचे अनेक गुण एकसमयावच्छेदेंकरून ह्या आपातानें जगाच्या निदर्शनास आले. किंबहुना, ह्या आपातामुळेंच ‘मराठा’ शब्दाचा विलक्षण दरारा जिकडे तिकडे लोकांस वाटूं लागला. ह्या प्रसंगीं गुदरलेल्या भयंकर संकटांत एकंदर मराठे वीर एकमतानें व एक जुटीनें वागले. संकट जितकें जितकें भयंकर होत गेलें, तितके तितके तें नाहींसें करून टाकण्याची उमेद लोकांच्या अंगीं ज्यास्त येत गेली, आणि इतक्या पराक्रमाचा इष्ट परिणाम घडून आल्याशिवाय राहिला नाहीं. संभाजीच्या मृत्यूनें महाराष्ट्राचें नूतन संस्थापित स्वातंत्र्य लयास गेलें, असें क्षणभर लोकांस वाटलें, परंतु तेंच स्वातंत्र्य भक्कम पायावर स्थापलें जाण्यास हाच आपात कारण झाला. म्हणून स्वराष्ट्रस्वातंत्र्यसंस्थापनेचें बीज ह्या आपातांत आहे, हें ध्यानांत ठेविलें पाहिजे. राष्ट्र म्हणवून घेण्यास लागणारे मराठ्यांच्या अंगचे गुण ह्या प्रसंगीं निदर्शनास आले.

ह्या आपातप्रसंगीं महाराष्ट्राचा बचाव होण्यास कांहीं अंशीं संभाजीच्या कारकिर्दीतील दुर्व्यवस्था कारण झाली, असें ग्रँट्‌डफ्‌चे म्हणणें आहे. मराठ्यांच्या अंगीं एकप्रकारचा विलक्षण हूडपणा ह्या वेळीं संचरला होता. संभाजीनें लोकांस मन मानेल तसें वागण्याची मोकळीक न दिल्यामुळें त्याचा नाश झाला ही गोष्ट खरी; तथापि संभाजीच्या