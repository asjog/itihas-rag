८. नादीरशहाची स्वारी ( फेब्रुवारी-एप्रिल स. १७३९ ).—तह झाला ह्मणजे युद्ध संपलें असें ह्मणतां येणार नाहीं. कारण तह अमलांत आणण्यासही लढाईच्या इतकाच नेट लागत असतो. भोपाळच्या लढाईनें हिंदुमुसलमानांच्या झगड्याचा कायम निकाल लागला नाहीं. निजामाचा तर हा केवळ जुलमाचा रामराम होता. तो पुढे दिल्लीस गेला, परंतु तहाप्रमाणें माळवा वगैरे प्रांताच्या सनदा त्यानें बादशहाकडून बाजीरावास पाठविल्या नाहींत. मराठ्यांचे वकील निकड लावीत होते, आणि निजामाचा त्याजविरुद्ध अंतस्थ कारस्थानें चालू होतीं. इतक्यांत इराणच्या नादीरशहाचा व दिल्लीच्या बादशहाचा अफगाण हद्दिसंबंधानें तंटा लागून नादीरशहा हिंदुस्थानावर स्वारी करणार अशी वदंता आली. कदाचित् निजाम, सादतखान वगैरेंनीं त्यास येण्याची भर दिली असावी. निदान त्याबद्दल संतोष मानून त्यांनीं स्वारीचा प्रतीकार करण्याची आगाऊ तजवीज केली नाहीं. आपल्या हातून मराठ्यांचा बंदोबस्त होत नाहीं; तर शेजारचा मुसलमान राजा आपण होऊन येत आहे, त्याचा फायदा घेऊन तरी मराठ्यांस व इतर शत्रूंस ठिकाणीं बसवावे, अशी या उमरावांची भावना असेल. नादीरशहा दक्षिणेंत चालून येणार ह्मणून जी भूमका उठली होती त्याचें बीज हें आहे. पुढें अब्दालीच्या वेळेस सुद्धां मराठ्यांचा व त्याचा परभारें सामना जुळवून स्वतःच्या बचावाचा प्रयत्न बादशहांनीं केला.

नादीरशहाची स्वारी हा हिंदुस्थानच्या इतिहासांतील एक मोठा प्रलय होय. या प्रलयाचें वर्णन मुसलमानी रियासतींत आलें आहे. तथापि मुसलमानी व मराठी कागद पत्रांचें संशोधन करून प्रो. जदुनाथ सरकार यांनीं नुकताच अर्व्हिनच्या दुसऱ्या भागांत शेवटीं पाऊणशें पानांचा भाग जोडला आहे, त्यांतील कित्येक मुद्याच्या गोष्टी या ठिकाणीं संदर्भापुरत्या घेतल्या पाहिजेत. बादशाहीतील व्यक्ती व मराठशाहीतील व्यक्ती यांच्या भावना अजमावण्यास हा प्रसंग फार चांगला आहे.

नादीरशहाचा जन्म म. १६८८ त झाला आणि ता. २६.२.१७३६ रोजीं त्यास इराणची गादी मिळाली. तो जातीचा इराणी नसून तुर्क होता. अफगाणिस्तान दिल्लीच्या बादशहाच्या ताब्यांत असून, तेथील बंडखोरांचा नादीरशहास उपद्रव होऊं लागला, त्या निमित्तानें त्यानें "दिल्लीच्या