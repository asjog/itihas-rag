करावा असा हुकूम सुटलेला होता. तेव्हां क० मॉन्सन याचे हाताखालीं लेकनें पांच पायदळ पलटणें व तोफा देऊन त्यास होळकराचे पाठीवर ठेविलें आणि आपण मुख्य फौज घेऊन जून महिन्यांत बरसातीसाठीं कानपुरचे छावणींत गेला. मॉन्सनचे मदतीस देशी घोडेस्वारांचा तीन हजार जमाव बापूजी सिंदे याचे हाताखालीं दौलतरावानें पाठविला होता. शिवाय आणखी एक हिंदी घोडेस्वारांची पलटण ले० ल्यूकनचे हाताखालीं मॉन्सनबरोबर होती. वर जी डोंगरांची रांग सांगितली तींत मुकुंदरा नांवाची खिंड कोट्याचे दक्षिणेस सुमारें तीस मैलांवर असून तिलाच माळव्याचें प्रवेशद्वार समजतात. या खिंडीपासून दक्षिणेस होळकराचा मुलूख लागतो. से० लेक परत गेल्यावर मॉन्सन होळकराचा पाठलाग करीत मुकुंदरा खिंडींतून पुढें दक्षिणेस आला. क० मेरे गुजरातेंतून येईल त्यास जाऊन मिळावें असा त्याचा हेतु होता. बुंदी व कोटा येथील राजे इंग्रजांस सामील झालेले असून त्यांच्याही फौजा मॉन्सनचे मदतीस होत्या. मॉन्सनजवळ धान्यसामुग्री मात्र पुरेशी नव्हती. परंतु जवळच होळकराचा हिंग्लजगड किल्ला होता तेथें आपणांस भरपूर सामुग्री मिळेल असें मनांत आणून मॉन्सननें ता. १-७-१८०४ रोजीं किल्ला हस्तगत केला. शिवाय हा किल्ला क० मेरेच्या वाटेवरच असल्यामुळें तो आपल्या ताब्यांत असणें इंग्रजांस सोईचें होतें.

होळकरास या वेळीं पैशाची मोठी निकड होती. फौजांचा गवगवा मिटविण्यासाठीं तो प्रथम उज्जनीपावेतों आला; आणि तेथून चंबळचे पश्चिमेस मंदसोरला गेला. मंदसोर हें सिंद्याचें ठिकाण मजबूत व सधन होतें, तें होळकरानें हस्तगत करून पुष्कळ लूट पैदा केली; आणि जूनचे अखेरीस चंबळच्या पश्चिम कांठीं येऊन नदी उतरण्याच्या बेतांत होता. नदीच्या पूर्वेस पांच कोसांवर मॉन्सनचा मुक्काम असतां त्यास बातमी लागली कीं, ‘ होळकर नदी उतरून आपलेकडे येत आहे. तेव्हां उतारांतच त्याजवर हल्ला करावा, म्हणजे सहज त्याची दाणादाण उडेल असें मनांत आणून, मॉन्सन त्या उताराकडे वळला. इतक्यांत त्यास कळलें कीं होळकर सर्व फौज घेऊन नदी उतरून अलीकडे आला सुद्धां. त्याच वेळीं क० मेरेकडून त्यास असें पत्र आलें कीं माळव्यावर चालून येणें या वेळीं मला शक्य नसल्यामुळें मी महीनदी उतरून परत छावणीस जात आहें. ही नवीनच अडचण मॉन्सनला उद्भवली. दुसरी एक चिंता त्यास लागली, कीं जवळचें धान्य दोन दिवसांहून जास्त पुरण्यासारखें नव्हतें. अशा स्थितींत होळकराशीं सामना करण्याचा नाद सोडून टोंक रामपुऱ्याकडे परत जाऊन आपला बचाव करणें एवढाच उपाय त्यास उरला. होळकरासही त्याच्या