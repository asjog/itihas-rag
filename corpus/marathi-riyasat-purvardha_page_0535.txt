वारंवार घेत असत, त्यांचे कर्जरोखे लिहिलेले पाहतां त्यांची सावकारीही मोठी होती असें दिसतें.

चाकणच्या ब्रह्मयांचाही पत्रव्यवहार छापला आहे. हे ब्रह्मे चाकण-प्रांताचे जोशी व अष्टाधिकारी असून, मोठे वजनदार होते. त्यांनींही पुष्कळ उत्पन्नें संपादन केलीं. शिवाजीनें त्यांस इनामें व उत्पन्नें करून दिलीं, तीं पुढें मराठशाहींत चालू होतीं. कचेश्वरकवि ह्या ब्रह्मे घराण्यां-तील होय.

आळंदी येथील श्रीज्ञानेश्वरमहाराजांच्या समाधीस शिवाजीनें इनाम जमीन एक खंडी अडीच मण उत्पन्नाची करून दिली. त्याची सनद भा. इ. सं. मं. अ. १८३५ अंक ५ ची छापलेली आहे.

सामाजिक व इतर बाबतींत शिवाजीपेक्षांही लोकांचा परामर्श घेण्याची जिजाबाईची दक्षता विशेष होती. विठोजी हैबतराव देशमुख सिलीमकर याची कन्या खंडेराव गोमाजी नाईक पानसंबळ याचे मुलास देण्याचें ठरलें. ‘ लग्नविधि करावयाकारणें तुम्हांस व तुमचे मातेस हुजूर बोलाविलें. त्यावरून तुम्ही येऊन अर्ज केलाजे, सांप्रत आपणास रोजीचें खाव-यास नाहीं; आणि लग्नविधि कैशी होईल. त्यावरून तुम्हांवरी मेहरबानी करून लुगड्याबद्दल होन पंचवीस व ऐन जिन्नस सामान पांचशें माणसांचा, ऐसें बक्षीस दिधलें असे. सुखें येऊन अलवत्ता लग्न सिद्ध करणें.’ असें विठोजी देशमुखास जिजाबाईनें पत्र लिहिलें ( खंड १७ ले. १६ ).

कोंडभट सनकाडे नांवाचा एक ब्राह्मण शिवाजीच्या मुदपाकखान्यांत वाणक्या होता, त्याची हकीकत भा. इ. अ. १८३२ त आहे.

वतनांसंबंधानें मराठे लोकांची आसक्ति व त्यावरून राष्ट्रावर घडलेले परिणाम, यांचा विचार पुढें प्रसंगोपात्त येईल.

१२. शिवाजीची तुलना.—शिवाजीच्या कर्तबगारीचें येथवर वर्णन केलें, यावरून त्याच्या अंगची खरी योग्यता दिसून येईल. ही योग्यता कळण्याकरितां त्याची अनेक ऐतिहासिक पुरुषांशीं तुलना करण्याचा प्रघात आहे. वास्तविक अशी तुलना केल्यानेंच म्हणजे ती योग्यता जास्त समजते असें नाहीं; पण ज्यांना ह्या पुरुषांची ओळख नाहीं, त्यांस त्यांच्या माहितींतल्या एकाद्या पुरुषाचें उदाहरण घेऊन दोघांचें सादृश्य उघड