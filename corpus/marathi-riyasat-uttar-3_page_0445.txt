टोळीचा हा विजय ऐकून दुसरे पुष्कळ लोक भराभर पेंढाऱ्यांचे पक्षांत जमा झाले.
ता. ५,३,१८१६ रोजीं पुनः दहा हजार पेंढारी नेमावरांतून बाहेर पडले, ते ता.
१० मार्च रोजीं मच्छलिपट्टण जिल्ह्यांत दाखल होऊन तेथून दक्षिणेस मद्रास
इलाख्यांत घुसले. दररोज ४० मैलांची मजल आणि ५० खेड्यांची धूळदाण ते
करीत. गुंटूर व कडपा जिल्हे लुटून ता. १२ मार्च रोजीं कृष्णा उतरून ते उत्तरेस
गेले. त्यांजवर ठिकठिकाणच्या इंग्रजी फौजा चालून गेल्या, त्यांस पेंढाऱ्यांनीं
साफ चकविलें. त्यांनी आपल्या टोळ्यांचे अनेक विभाग केले आणि कृष्णा
कांठानें हैदराबादेचा मुलूख जिंकीत ते पेशव्यांचे राज्यांत घुसले. तसेच त्यांच्या
कांहीं टोळ्या मध्य हिंदुस्थानच्या पूर्व भागांतून लुटालूट करीत गेल्या. अशा
रीतीनें ता. १७,५,१८१६ रोजीं पुनः ते सर्व पेंढारी लोक नर्मदा पार होऊन मोठी
लूट मिळवून नेमावरांत परत आले. मिळून स० १८१५ च्या दसऱ्यापासून पुढील
सालच्या पावसाळ्यापूर्वी त्यांनी पूर्व व दक्षिण हिंदुस्थान दोन वेळां पादाक्रान्त केलें.
यावरून त्यांची दौड किती भारी होती याची कल्पना होईल. पेंढाऱ्यांच्या या
स्वारीनें किती नुकसानी झाली याचा तपास इंग्रजांनी केला असतां असें आढळून
आलें, कीं मद्रास इलाख्यांत बारा दिवस त्यांचा मुक्काम होता, तेवढ्या अवधीत
त्यांनी १८२ लोक ठार मारले, ५०० जखमी केले आणि साडेतीन हजारांना अनेक
यातना सहन करण्यास लाविलें. शिवाय नक्त ऐवज दहा लाखांचा नेला. आज दोन
तीन वर्षे इंग्रज पेंढाऱ्यांचा पिच्छा पुरवू लागले हे पाहून त्यांनी देखील वरील स्वारी
मुख्यतः इंग्रज व निजाम यांच्याच मुलखांत केली. मराठ्यांचा मुलूख लुटूं नये असें
त्यांनी आपलें धोरण मुद्दामच ठेविलें होतें. सर्व मराठ्यांनी पेंढाऱ्यांस साह्य करावें
अशी खटपट करणारा मुख्य इसम वाघापुरचा पाटील बाळोजी कुंजर होय. वसईच्या
तहानें बाजीराव जखडला गेला असें पाहून त्याच्या आज्ञेनें तो सिंद्याकडे इंग्रजांविरुद्ध
खटपट करण्याकरतां गेला तो फिरून बाजीरावांचे भेटीस येऊं शकला नाहीं. त्याची
लायकी कशीही असली तरी इंग्रजांचा तो अत्यंत द्वेष करी, आणि मराठ मंडळाची
जूट उभारून इंग्रजांचा पाडाव करण्याची त्यानें शिकस्त केली. त्यानें सर्व पेंढारी
सरदारांच्या भेटी घेतल्या, आणि त्यांस इंग्रजांवर चाल करण्याची भर दिली. स०
१८१५ च्या आरंभीं सिंद्याच्या छावर्णीतून निघून तो नागपुरास गेला, तेथून तो
नेमावरास जाऊन सीतूस भेटला. एका बाजूनें पेंढाऱ्यांनी इंग्रजांचा उच्छेद चालवावा
आणि त्याच संधींत ठिकठिकाणच्या मराठ्यांनी एकदम इंग्रजांवर शस्त्र धरावें अशी
