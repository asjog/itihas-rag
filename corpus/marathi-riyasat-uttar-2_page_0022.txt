२. अहल्याबाई व तुकोजी यांच्या `बनावाचें कारण.—शिंदे व होळकर हे दोन सरदार पेशव्यांनीं निर्माण केले, आणि त्यांजकडे नर्मदोत्तर हिंदुस्थानचा समस्त कारभार आरंभापासून सोंपवून दिला. या दोन सरदारांचें ऐकमत्य तिकडे कधींच नव्हतें, त्यामुळे हिंदुस्थानचा कारभार विस्कळित होऊन शेवटीं शेवटीं तर मराठशाही बुडण्यास तेंच एक मुख्य कारण झालें. सन १७६६ त मल्हारराव होळकर मरण पावला, तेव्हां त्याचा कारभार माधवराव पेशव्यानें मल्हाररावाची सून अहल्याबाई हिला सांगून बाहेर मोहिमा करण्यासाठीं तुकोजी होळकराची नेमणूक केली. हा द्विमुखी कारभार बिलकुल यशस्वी झाला नाहीं. तुकोजीचें व अहल्याबाईचें तीस वर्षांत कधींच पटलें नाहीं. त्या भांडणांत नाना आणि महादजी यांस पडावें लागल्यानें जो चौरंगी झगडा सुरू झाला तो वीस वर्षे राज्यास भोंवला. त्या संबंधाचा पत्रव्यवहार अत्यंत विस्तृत, आणि बोधप्रद आहे. या तंट्याचें स्वरूप थोडक्यांत खालीं लिहिल्याप्रमाणें आहे.

भांडणाचें बीज महादजी नानास लिहितो तें असें:—“ कै. सुभेदार हयात असतां, त्याची बायको गौतमाबाई कारभार करीत होती. ती वारल्यावर पुढें अहल्याबाई कारभार करूं लागली. ही चाल त्यांचे घरची पहिल्यापासोन आहे, नवी नाहीं. असें असतां तुकोजीबाबांचे म्हटल्याप्रमाणें बाईंनीं तुकडा खाऊन पडलें असावें हे भाव कसे सिद्ध होतील ! ज्याप्रमाणें पहिलेपासून होळकरांचे घरची चाल आहे, त्याप्रमाणें बाईंनीं सारी वहिवाट करून चाकरी तुकोजीबाबांनीं करावी, यांत बाईचें महत्त्व, सरदारीचें स्वरूप, व सरकारचाकरी, तीनही गोष्टी सिद्धीस जातात. बाईचा अपमान झाल्यास पुढें सरकारचाकरी होणार नाहीं. होळकरांची सून, तिचा अपमान झाल्यास सरकारचा लौकिक राहणार नाहीं. इतकें असून हीच गोष्ट करावी, असा आपला आग्रह असल्यास, आमच्यानें बाईस सांगवणार नाहीं कीं, तुम्हीं पोटास घेऊन स्वस्थ बसावें. बाई आमचें ऐकावयाजोगी नाहीं. त्यांत होळकरांचा आमचा भाऊपणा. आम्हांस गैररीतीची गोष्ट सांगणें उचित नाहीं. पूर्वी बाईंनीं महालांची वहिवाट करून फौजेस खर्चास द्यावें, असें आपण ठरविलें तें बाईंनीं मान्य केलें. आतां महालांची वहिवाट तुकोजींनीं करावी, असें आपण लिहून पाठवितां, तर यांत शाश्वत कोणतें समजून आम्हीं बाईस सांगावें ? ज्या गोष्टींत बाईचें महत्त्व राहून, सरदारीचें स्वरूप राहे व सरकारचाकरी घडे तें करावें. ” यावर नाना लिहितो:-“ घोडे