नाहीं. उलट खडकीच्या लढाईची बातमी नागपुरास पोंचतांच रेसिडंटाच्या मुनशीला आप्पासाहेबानें आपल्या भेटीस बोलावून त्याजवळ बाजीरावाच्या या मूर्खपणावर पुष्कळच टीका केली. पुढें ता. २४.११ रोजीं रामचंद्र वाघा मार्फत त्यानें रेसिडंटास कळविलें, कीं बाजीरावाकडून आप्पासाहेबाचे नांवानें सेनासुभ्याचीं वस्त्रें आलीं आहेत, तीं स्वीकारण्याचा समारंभ व्हावयाचा आहे, त्या समयीं रेसिडंटानें हजर राहावें. त्यावर रेसिडंटानें कळविलें, कीं ‘ बाजीराव आमचा शत्रु आहे, त्याजकडून तुम्हीं हीं वस्त्रें घेणें वाजवी नाहीं; आणि मी त्या समारंभास येणार नाहीं. ’ तथापि ता. २७ नोव्हेंबर रोजीं आप्पासाहेबानें वस्त्रांचा समारंभ ठरविला. त्या समारंभाचे निमित्तानें जी फौज जमली तिचा नूर उघड उघड इंग्रजां-विरुद्ध दिसत होता. त्यावरून आपल्या बचावासाठीं जेंकिन्सनें बाहेरची फौज बोलावली. ता. २६ रोजीं चहूं दिशांस आप्पासाहेबाच्या फौजांचा संचार दिसूं लागला. रेसिडेन्सीवर मार करतां येईल अशा रीतीनें तोफा ठेवण्यांत आल्या. नागपुरच्या पश्चिमेस सीताबर्डी नावांची तीनशें यार्ड लांबीची उंच टेकडीची रांग असून तिच्या उत्तरभागीं खालीं मैदानांत रेसिडंटाचा बंगला होता. या टेकडीवर रेसिडंटानें आपल्या फौजेची व्यवस्था जमविली. ता. २६ नोव्हेंबर रोजीं संध्याकाळीं या टेकडीवर फौजेचे पहारे लागत असतां त्यांजवर आप्पासाहेबाच्या आरबांनीं बंदुकांचा व तोफांचा मारा चालू केला. हा मारा मध्यरात्री पावेतों सारखा चालूच होता, त्यामुळे इंग्रजांचे पुष्कळ लोक मरून कांहीं अंमलदारही जायां झाले. दुसरे दिवशीं आतां काय प्रसंग होतो या संबंधानें इंग्रजांस मोठी धास्ती उत्पन्न झाली. टेकडीवर साधा हल्ला आला तरी मराठी फौजेच्या नुसत्या संख्येनेच इंग्रजांचा चुराडा झाला असता. तथापि असा हल्ला आल्यास बचावाची सिद्धता त्यांनीं लगोलग केली. ता. २७ रोजीं सकाळीं पुनः जोराचा मारा इंग्रजांवर चालू झाला. सकाळीं ७ वाजतां इंग्रजांच्या दारूच्या कोठ्यास आग लागून तो उडाल्यामुळें नुकसानांत आणखी भर पडली. आप्पासाहेबाचे शूर आरब टेकडी हस्तगत करण्यास धावून आले. इंग्रजांस तोफा काढून घेण्यास सुद्धां अवधी मिळाला नाहीं. इंग्रजांच्या तोफा हस्तगत करून त्या आरबांनीं चालविल्या. इंग्रजांपाशीं थोडेसे घोडेस्वार होते ते घेऊन कॅप्टिन फिट्जरल्ड मैदानांतील आरबांच्या अंगावर घुसला. त्याबरोबर आरब कचरून मागें सरले, आणि त्यांजवर ह्या स्वारांनीं घोड्यावरून उतरून तोफा चालविल्या. कांहीं वेळ असा नेटाचा संग्राम झाल्यावर आप्पासाहेबाचे लोक चहूं बाजूंनीं कचरून पळून.