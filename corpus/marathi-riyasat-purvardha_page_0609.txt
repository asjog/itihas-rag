केल्यामुळे, त्याजवर संभाजीची अतिशय मर्जी बसली होती. बादशहास ह्या गोष्टी कळल्या व कलुशासारख्या हलकट मनुष्यास वश करण्यास त्यास प्रयास पडले नाहींत. संभाजीला विषप्रयोग किंवा शस्त्रप्रयोग करून मारण्यापेक्षां कोणत्या तरी युक्तीनें पकडून आपल्या स्वाधीन करावें, हा बादशहाचा बेत कलुशास पसंत पडला. एके दिवशीं रात्रीं एका सुस्वरूप हिंदु बाईची मिरवणूक निघाली असतां, तिला पकडून आणण्याविषयीं कलुशानें संभाजीस सल्ला दिली. तेव्हां कलुशास पाठीमागें फौज बंद राहण्यास सांगून, स्वतः संभाजीनें त्या लोकांवर हल्ला केला. ह्या वेळेस पूर्वसंकेतानुरूप मोगल फौज संभाजीच्या पाळतीवर होतीच. संभाजी त्या स्त्रीस पकडून परत आणीत असतां मोगलांनीं एकदम हल्ला करून त्यास पकडिलें. कलुशाही थोडी कपटाची दांडगाई करून लगेच स्वाधीन झाला. हा प्रकार पन्हाळ्यावर घडला असावा.

दोघांमही बादशहापुढें आणिल्यावर, कलुशानें आपल्या धन्यास वाईट मार्गास लाविलें म्हणून बादशहानें त्याची निर्भर्त्सना करून, स्वामिद्रोहाच्या आरोपावर प्रथमतः त्यासच ठार मारविलें. पुढें संभाजीस मुसलमान होण्याविषयीं त्यानें आग्रह केला असतां, त्यानें पैगंबराची निंदा केली. तेव्हां बादशहानें उंटावर बसवून त्याची धिंड काढविली, आणि पुनरपि त्यास मुसलमान होण्याविषयीं आग्रह केला. तेव्हां ' आपली मुलगी मला द्याळ, तर मी मुसलमान होतों, ' असें संभाजीनें म्हटल्यावर, बादशहानें प्रथम पैगंबरास निंदणाऱ्या त्याच्या जिव्हेचा छेद व त्याच्या शरीराचे तुकडे तुकडे करवून ते कुत्र्यांकडून खावविले. अशाप्रकारें संभाजीचा अंत झाला. येणेंप्रमाणें ऑर्मची हकीकत आहे.

ग्रँट डफनें आपली हकीकत बखरींवरून घेतलेली दिसते. तींत व वरच्या लिहिण्यांत पुष्कळ तफावत आहे. गोवळकोंडयाच्या तैनातीस तकरीबखान म्हणून एक सरदार होता. तो तें राज्य संपल्यावर औरंगजेबाचे नोकरींत आला. त्यास कोल्हापुरची फौजदारी देऊन बादशहानें संभाजीच्या पाळतीवर पाठविलें. मोगल लोक पन्हाळ्याचे आजूबाजूस फिरत होते. परंतु तो किल्ला त्यांचे हातीं लागला नव्हता. संभाजी संगमेश्वर येथें विलास करीत होता, त्याची कच्ची बातमी तकरीबखानानें मोठ्या युक्तीनें काढिली. संगमेश्वर कोंकणांत विशाळगडच्या