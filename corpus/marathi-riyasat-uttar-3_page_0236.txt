दिली. पुढें राजकारण सिद्ध होत नाहीं असें अमृतरावास दिसों लागलें, तेव्हां
त्यांनींही रात्रीस लोक व कारकून पाठवून लोकांच्या घरांत शिरून घरें खणून
चीजवस्त जें सांपडलें तें आपल्या डेऱ्यास नेत गेले. पुण्यांत कोणी गृहस्थ नामांकित
पाहून त्याजवर पठाणांस वरात देऊन पाठवावें, पठाणांनीं त्यांस धरून मारहाण
मनस्वी करावी. वीरेश्वरभट कर्वे व जिवाजीपंत नेने मारतां मारतां मेले. याप्रमाणें
शहर बेजार झालें. पौषासून चैत्र वद्य १४ पावेतों चार महिने अमृतरावाचे दरवडे
पुण्यास चालू होते. हरि भाव्यानें लोकांचें सामान लुटून ब्राह्मणभोजनें घातलीं.
चिंचवडास बहुत उपद्रव लागला. ब्राह्मण विष खाऊन मरतात. दर असामी एक
तोळा अफू पदरीं बांधून आले होते. होळकरांनीं आज्ञा वंदन करून तेच बैठकेस
मना चिट्ठी देऊन चिंचवडास हुजरे पाठविले. ' पैसे उकळण्याची ही गलिच्छ कहाणी
वाचकांच्या कायम परिचयाची असल्यामुळें शेंकडों पानांपैकीं वरील अल्प उतारे
दिलेले पुरे आहेत. तीन महिने अनर्थ करून होळकरानें पन्नास लाख रुपये वसूल
केले. परंतु आणखी पन्नास लाखांची भर पाहिजे होती, त्यासाठीं त्याची नजर
कर्नाटकाकडे वळली. प्रतिनिधीपासून दहा लक्ष वसूल करण्यास मान्यास पाठविलें,
तेव्हां त्याचा व मान्याचा संग्राम कैक दिवस चालला. परंतु लवकरच यशवंतरावास
पुणें सोडून जावें लागल्यामुळें तो विषय संपला.

पेशवाईचा शिक्का कोणाचे नांवें करावा, म्हणजे पर्यायानें पेशवाईचा मालक कोणास
करावें, हा दुसरा महत्त्वाचा प्रश्न उपस्थित झाला. होळकराचें म्हणणें पडलें, कीं
आम्ही शिकस्त करूनही बाजीराव पळून इंग्रजांच्या आश्रयास गेले, तर आपण आतां
त्यांचा नाद सोडून अमृतरावाचा मुलगा विनायकराव बापू यास यशोदाबाईचे मांडीवर
देऊन, त्यास बाळाजी माधवराव या नांवानें पेशवाईचीं वस्त्रें द्यावींत. हा विचार
अमृतरावास पसंत पडला नाहीं. त्याचें म्हणणें कीं बाजीरावानें पदत्याग केला
नाहीं तोपर्यंत परत येऊन व्यवस्था करण्याची संधि त्यास द्यावी; आणि तशी
व्यवस्था घडण्यापूर्वी मराठे सरदारांचें एक मंडळ तयार करावें. सिंदे, होळकर,
गायकवाड, भोसले, पटवर्धन व रास्ते एवढेच महत्त्वाचे सरदार मराठी राज्यांत
या वेळीं होते. पैकीं गायकवाडानें अगोदरच इंग्रजांचा आश्रय केला होता.
पटवर्धन व रास्ते अमृतरावास अनुकूल होते. भोसल्याची अनुकूलता होळकरानें
मिळविली होती; आणि सिंद्याशीं गोडी करण्याचा प्रयत्न त्यानें आतां चालू केला.
त्यानें सिंद्यास लिहिलें कीं, ' पेशवे इंग्रजांचा आश्रय करणार, एणेंकरून प्रसंग