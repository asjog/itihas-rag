अनुसरून मराठी राज्य व्यवस्थित चालावें अशीच दोघांना कळकळ वाटत होती. एक
राज्यकारभारांत हुशार तर दुसरा लष्करी बाबतींत निष्णात, अशी जोड त्या पडत्या
काळांत यदृच्छेनें जमून आली होती. बाजीरावास धास्ती वाटे त्याचें बीज हैं. इंग्रजांचें
मुख्य कर्तव्य म्हणजे तिन्हाइताप्रमाणें वागून पुण्यास सर्वाची एकवाक्यता करून मराठी
राज्य संभाळायचें. त्या ऐवजीं वेल्स्ली बंधूनीं बाजीरावास वसईच्या कोपऱ्यांत गांढून
सर्वच गिळण्याचा उद्योग आरंभिला. कर्नाटकांतले जहागीरदार बाजीरावास प्रतिकूळ
आहेत हे ओळखून, त्यांच्याशीं स्नेह जोडून त्यांस आर्थर वेल्स्लीनें बाजीरावापासून
अलग केलें. नंतर अमृतराव आपल्या जिवाच्या पेंचांत पडलेला असतां त्यास स्वतंत्र
जहागिरीचें आश्वासन देऊन दोघां भावांत कायम फूट पाडिली. पुढें होळकर हा सिंदे-
भोसल्यांस सामील होतो असा देखावा दिसतांच, परभारें अमृतरावाकडून सिंद्याचे कपटपत्र
होळकरास पोंचविलें. त्याबरोबर होळकर माफ बिथरला आणि राज्याची चिंता सोडून
थेट आपल्या स्वतंत्र पंथास लागला. सिंदे भोसल्यार्शी लढत असतां वेल्स्ली बंधू
होळकराच्या वाटेस बिलकूल गेले नाहींत. उलट त्यास गोंजारून त्याची मनधरणीच
करीत होते. पण भोसले-सिंद्यांचा पाडाव होऊन आठ दिवस गेले नाहींत, तोंच वेल्स्लीनें
नरम धमकीचें नाजुक पत्र त्यास लिहून इशारा दिला, की अतःपर तुम्ही दुसऱ्या
कोणाच्या वाटेस जाल तर तें आम्हांस खपणार नाहीं. ही धमकी न जुमानतां यशवंत-
रावानें आपल्या स्वभावानुरूप इंग्रजांशीं दोन वर्षे एकट्यानें युद्ध चालवून इंग्रजांस इतकें
दमविलें, कीं इंग्लंडांतील हुकमानें वेल्ली बंधूंची तेथून उचलबांगडी झाली. पण
होळकर एकटा लढत असतां इतर मराठ्यांनौँ त्यास साह्य केलें नाहीं: आणि खुद्द बाजीराव
तर सुडाच्या भावनेनें इतका अंध झाला होता कीं, होळकराचा पाडाव होत असतां
त्यास आनंदाच्या लहरी येत होत्या.
सिंदे भोसल्यांस नरम केल्यावर होळकरास धमकी देऊन वेल्स्ली पुण्याचे बंदोबस्तास
परत आला. तेथें स० १८०४ च्या मार्च महिन्यांत बाजीरावाची गांठ घेऊन आणि
हिराबागेंत त्याजकडील मेजवानी खाऊन तो व कर्नल क्लोज मुंबईस गव्हर्नराचे भेटीस
गेले, आणि तेथे दोन महिने त्यांची पुढील व्यवस्थेबद्दल भरपूर वाटाघाट झाली. मे
अखेर वेल्स्ली परत पुण्यास आला. पुण्यास ४ मार्च १८०४ रोजीं सदाशिव
माणकेश्वराचें व वेल्स्लीचे पुष्कळ बोलणें झालें होतें, त्याची हकीकत त्यानें कलकत्त्यास
लिहून कळविली, तींत तो लिहितो. 'सदाशिव माणकेश्वरानें मला विचारिलें एवढी
तुम्ही लढाई मारलीत, पण बंडखोरांचें पारपत्य तर कांहींच केलेंत नाहीं, याचा अर्थ
