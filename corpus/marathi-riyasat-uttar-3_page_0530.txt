निजण्याची खोली होती तिला सुद्धां लोखंडाच्या जाळीच्या खिडक्या होत्या. आंतल्या बाजूस बागेसारखी थोडी मोकळी जागा असून तेथे एक पिंपळाचें झाड व लहानसे देऊळ होतें. बागेत त्यानें कांहीं फुलझाडे लाविलीं होतीं. बरोबर त्याचे चार चाकर नोकर होते. बाहेर जातांना व आंत येतांना त्यांचा कसोसीनें झाडा घेण्यांत येत असे. त्रिंबकजी लहानसा डेंगू गृहस्थ असून चेहेऱ्यावरून चिडखोर दिसतो. अंगावर एक रेशीमकांठीं धोतर, अर्धे नेसलेलें व अर्धे गळ्यावरून टाकलेलें होतें. माझी त्याच्याशीं ओळख करून देण्यांत आली, तेव्हां त्यानें मला आंत नेऊन ती बाग व देऊळ दाखविलें: आणि थोडी फुलें काढून मला दिलीं. मी म्हटलें, 'तुमच्या सारख्या सुप्रसिद्ध पुरुषाची भेट झाल्याबद्दल मला आनंद होतो.' त्यावर तो किंचित् हसून बोलला 'ही भेट दुसऱ्या ठिकाणीं झाली असती तर मलाही आनंदच झाला असता.' आज पांच वर्षे तो चुनारगडला आहे आणि आतां जन्मभर त्याला येथे राहवें लागल हैं उघड आहे. ' कंपनी सरकारानें मोटा दंड घेऊन मला सोडावें, आणि माझेकडून कांहीं सेवा घ्यावीः मी बाजीरावाची चाकरी केली, त्याहूनही जास्त निष्ठेनें मी कंपनी सरकाराची नोकरी करून दाखवीन, असे अर्ज त्यानें वारंवार केले पण त्यांचा उपयोग झाला नाहीं, याचें कारण एल्फिन्स्टन साहेव होत. हेच गृहस्थ माझे परम दोस्त व परम शत्रु. त्यांनींच माझा जीव वांचविला, 'तेच माझ्या बायका मुलांची व घरादाराची अत्यंत काळजी घेतात; पण मला येथे कायमचें अडकवून ठेवणारही तेच.' असें त्रिंबकजी म्हणाला. एवढा शूर पुरुष असून त्यास लिहितां वाचतां येत नाहीं हें आश्चर्य. भजनपूजनांत व नोकरांशी गप्पा गोष्टी करण्यांत तो काल कंठीत आहे. नोकरांपासून पैन पैचा हिशेब घेण्यांत तो अत्यंत दक्ष आहे. एकदां स्वयंपाक्यानें तूप चोरलें त्याबद्दल त्यानें केवढा तरी गवगवा केला. '