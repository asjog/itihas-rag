मात्र तुम्हीं आमची अगर आमच्याशीं तहानें बद्ध झालेल्या रजवाड्यांची आगळीक,
केल्यास ती आम्हांस बिलकूल खपणार नाहीं. ’ अशा आशयाचें पत्र २९.१.१८०४
रोजीं लॉर्ड लेकनें यशवंतरावास लिहिलें, आणि त्यांत असेंही कळविलें, कीं तुम्हांस
आमच्याशीं समेट राखावा असें वाटत असेल तर हल्लींची युद्धाची तयारी सोडून
बोलणें करण्यासाठीं वकील आमच्याकडे पाठवा. या पत्राचे पाठोपाठ लेक आपली फौज
घेऊन होळकराचे अंगावर हिंडौन येथें आला. चोहोंकडे नजर ठेवण्यास हें ठिकाण
योग्य होतें. ता. २८.२.१८०४ रोजीं कारभारी विठ्ठल महादेव हाळकरास लिहितो,
‘ आपसांतील फुटीमुळें नानाप्रकारचीं वर्तमानें येतात, येणें करून मसलतीस पायबंद
पडतो. याचें मनन राखून तूर्त समेट घालून क्रम चालवावा. दुर्जनांनीं ( Drugen )
दौलतींत बखेडे करून पलटणवाल्यांस सामील करून घेऊन अनेक तंटे करतात.
आमची पराकाष्ठा तोपर्यंत कायावाचा मनें करून लाखो रुपयांचे सावकारांचे देण्यांत
राहोन उपयोग पडण्यास कमी नाहीं. प्राणांत प्राण आहे तों पर्यंत दौलतींत चाकरी
करण्यास सिद्धच आहें.’
से० लेकनें होळकरास पत्र पाठविलें, त्याचा जवाब २७.२.१८०४ रोजीं आला,
त्यांत त्यानें कळविलें कीं, ‘ तुमच्या सूचनेप्रमाणें आम्ही आपल्या फौजा घेऊन परत
जातों; आणि वकीलही तुमचे भेटीस पाठवितों. ’ इकडे याच वेळीं होळकरानें इंग्रजां-
विरुद्ध रजवाड्यांस पत्रें लिहिलीं, तीं इंग्रजांस सांपडून पुनः लेकनें त्यास ताकीद
दिली. त्यावर १६ मार्च रोजीं होळकराचे दोन वकील लॉर्ड लेकच्या छावणींत हजर
झाले. त्यांनीं होळकराच्या मागण्या कळविल्या त्या अशा:—( १ ) रजवाड्यांकडून
चौथाई वसूल करण्याचा चालत आलेला आमचा हक्क इंग्रजांनीं मान्य ठेवावा; ( २ )
दुआबांत बारा परगणे, बुंदेलखंडांत एक परगणा, तसेंच इटावा आणि हर्याना हे
परगणे आमचे आहेत ते आमच्याकडे चालवोवेत; आणि ( ३ ) सिंद्याशीं ज्या
अटीवर तह झाला आहे तशाच अटींवर आमच्याशीं तह करावा. या मागण्या लेकला
चढेलपणाच्या वाटल्या, सबब त्या अमान्य करून वकिलांना दरडावणी देऊन त्यानें
परत पाठविलें; आणि पुनः होळकरास पत्र लिहून कळविलें कीं, ‘ आम्हांस मान्य
होतील अशाच अटी लिहून कळवा; आणि संपूर्ण अधिकार दिलेला तुमचे विश्वासाचा
इसम तह करण्यास पाठवा ?’ लेकशीं ही वाटाघाट चालू असतां त्याच वेळीं होळकरानें
दक्षिणेत से० वस्लीला पत्र लिहून तिकडचे कांहीं परगणे पूर्वी होळकरांचे ताब्यांत
असलेले त्यानें परत मागितले; आणि त्याच पत्रांत अशी धमकावणी दिली कीं,