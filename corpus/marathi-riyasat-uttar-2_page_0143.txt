मान असल्यामुळे दिल्लीतील विरोधी पक्षांस सांवरून धरण्यास योग्य होता. तसेंच तो चतुर व शूरही होता. म्हणून त्याचीच नेमणूक करून नानानें आपला बोज राखिला.

अलीबहादर पुण्याहून निघाला, तो ता. २६ डिसेंबर पावेतों सीनानदीवरच रेंगाळत आहे, असें समजतांच नानानें पुनरपि त्यास त्वरेनें पुढें जाण्याविषयीं दरडावून लिहिलें. दुसरें नानानें महादजीस मुद्दाम असें सुचविलें कीं, ‘अलीकडे हिंदुस्थानच्या मसलतीत संस्थानांचा अगदींच उच्छेद करणें, यावरून अवघ्यांस दहशा पडला आहे; व भाषणांतही येतें कीं, अवघ्यांचेंच पारिपत्य करावयाचें. या बातम्या शत्रूंस कळून ते खट्टे होऊन आपलें विलग पडण्याची वाट पाहतात. सबब मनांत करावयाचें असलें तरी तो दिवस येईपर्यंत बोलून दाखवू नये.’ *

नानांचीं अशीं धीराचीं व दिलसफाईचीं पत्रें वारंवार महादजीस आल्यानें त्यास पराकाष्ठेचा संतोष झाला. त्या संबंधानें सदाशिव दिनवर लिहितो, ‘ पोहणार नदींत बुडतो त्यास कांठीं उभा आहे तो म्हणतो, धैर्य सोडूं नको, मी येऊन पोंहचलों. तितक्यानें तो किती हुशार होतो ? तसा हा समय स्वामींनीं पाटीलबाबांचा रक्षिला. येणेंकरून प्रस्तुत किती हुशारी आहे ! चंद्र २४ जिल्कादचें ( ७-९-१७८७ ) पत्र आल्यापासून बाबा फार संतोषी आहेत. मुत्सद्दी आदिकरून अवघ्या लष्करांत गृहस्थसमुदाय, बाजारचे वाणी देखील स्वामींचा स्तुतिभाग वर्णितात. दक्षिणेतून श्रीमंतांनीं यांचा उपराळा केला. फौजा पाठवितात, पैका पाठवितात, या बातम्या शत्रूचे येथेही गेल्या. स्वामींचीं पत्रें आल्यावरून शौरत चांगलीच पडली आहे. परंतु सरंजाम पोह्त यावा. थोड्या फौजेनें मसलत पार पडत नाहीं. सरकारच्या फौजेसमागमें अलीबहादरांची नेमणूक दूरंदेशीनें जाली ही गोष्ट त्यांचेही विचारास आली. हिंदुस्थानीयांवरही त्यांचे नांवाची सलाबत पडेल, तितकी एकाएकीं ब्राह्मण सरदाराची पडावयाची नाहीं. योजना फार चांगली जाली. जयपूर-जोधपुरचे वकील पुण्यास गेले आहेत, तेही फौजेच्या या बातम्या आपले घरीं लिहीत असतील. फौजा आल्या म्हणजे हे भारी होतील; यास्तव लवकर फौज यावी. पाटीलबाबा घरच्या बाहेरल्यांस सान्यांस लाजवितात कीं, संकटसमयीं मला कोणी कामास आलें नाहीं. एक