ह्यापूर्वी वरील युद्धाचें स्वरूप मराठ्यांचे संबंधानें केवळ बचावापुरतें होतें, त्यास आतां चढावाचें स्वरूप आलें. संताजी व धनाजी ह्यांनीं आजपर्यंत मोगलांस नानाप्रकारें सताविलें, ही गोष्ट खरी; तरी पण त्यांच्या धामधुमीचा हेतु कोणीकडून तरी मोगलांस त्रासांत गुंतवून, आपला बचाव करण्यापुरताच होता. पांच सहा वर्षांच्या अनुभवानें मराठ्यांनीं आपल्या शत्रूंचें पाणी चागलेंच जोखलें. एकापेक्षां एक पराक्रमी असे मराठे वीर मोगलांचा फन्ना उडविण्यास आतां पुढें आले. त्यांनीं आपली लढाईची शिस्त बदलली; आणि निर्धास्तपणें सर्व देशभर फिरण्याचा जो विलक्षण उपक्रम मराठ्यांनीं आतां चालू केला, व ज्याच्या दराऱ्यानें सर्व देश पुढें कांहीं वर्षेंपर्यंत दणाणून गेला, त्याची सुरुवात सातारा येथील राज्यस्थापनेपासून झाली.

जिंजीचें ठिकाण हातीं आलें, तरी बादशहाचे उद्देश तडीस गेले नाहींत. मराठे आपणास दाद देत नाहींत, हें पाहून तो अत्यंत कष्टी झाला; व पुनः एकवार मराठ्यांशीं निकराने लढण्याकरितां स्वतः निघाला. स. १६९८ त ब्रह्मपुरी सोडून, मराठ्यांवर चाल करण्याविषयीं त्यानें हुकूम सोडले. ब्रह्मपुरीस आज चार वर्षे त्याचा मुक्काम असल्यामुळें, लोक घरेंदारें करून संसार करूं लागले होते; म्हणून असलें सुखवस्तु राहणें सोडून जाण्याचें त्यांचे जिवावर आलें. वजीर आसदखान ह्याचे हवालीं जनानखाना करून व ब्रह्मपुरीस त्यांचा सर्व प्रकारें चांगला बंदोबस्त करून, बादशहा बाहेर पडला. त्यानें आपल्या फौजेचे दोन भाग केले; एक भाग अजीमशहाचा मुलगा बेदरबख्त व झुल्फिकारखान यांचे हाताखालीं देऊन, त्यांस सतत मराठ्यांचे पाठीवर फिरत राहण्यासाठीं पाठविलें; आणि दुसरां भाग स्वतः घेऊन बादशहा मराठ्यांचे किल्ले काबीज करण्यास निघाला. प्रथमतः त्याची स्वारी मिरज वसंतगडाकडे निघाली हें पाहून, राजाराम सातारा सोडून बाहेर पडला; आणि सर्व फौज घेऊन उत्तरेकडील मुलखावर स्वारी करण्याचा त्यानें निश्चय केला.

१२. राजारामाची शेवटची स्वारी (१६९८-९९).—नेमाजी शिंदे व दुसरे सरदार हे आठ हजार फौजेनिशीं मोगलांच्या मुलखांत शिरून, नंदुरबार शहरावर आले. त्यांनीं पुष्कळ गांवें लुटून जाळलीं. इतक्यांत तापीच्या कांठीं शिरपुर तालुक्यांत तालनेर म्हणून गांव आहे, तेथून