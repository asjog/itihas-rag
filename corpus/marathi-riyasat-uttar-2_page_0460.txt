पानिपतच्या संहाराचा चटका महाराष्ट्राच्या अंतःकरणांत जितका ताजा आहे, तितकाच खर्ड्याचा विजय मराठ्यांच्या बाहूंम अद्यापि स्फुरण चढवितो. संग्रामानंतर सात महिन्यांतच होतकरू माधवरावाचा हृदयद्रावक अंत होऊन मराठी राज्याचा विनाशकाल समीप आल्यानें तर, खर्ड्याच्या विजयाला जास्तच महत्त्व प्राप्त झालें. याची एकच खूण म्हणजे या लढाईवरील पोवाड्यांची संख्या पाहिली तरी पुरे आहे. ऐतिहासिक पोवाड्यांपैकीं निदान दहा या एका विषयावर छापलेले असून, न छापलेले तर अद्यापि पुष्कळ सांपडतील. दुसरें एक याविषयाचें महत्त्व ओळखण्याचें गमक म्हणजे, त्याजवरील उपलब्ध वाङ्मय होय. या वाङ्मयाची यादी पुढें टीपेंत दिली आहे तीच केवढी विस्तृत आहे पहा. या विस्तारामुळे इतर प्रसंगांत जसा गोंधळ उत्पन्न होतो, तशी स्थिति या खर्ड्याच्या बनावाची नाहीं. कारण त्यांत गोंधळ उडण्यासारखी विविधता बिलकूल नाहीं. खर्ड्याचा झगडा अगदीं अल्प काळांत एक दोन महिन्यांत उरकला. प्रत्यक्ष लढणें असें त्यांत फारच थोडें झालें, आणि त्यांतही मर्दुमकी किंवा लष्करी डावपेंच विशेष दिसून आले नाहींत. यापेक्षां शेंकडों पटीनें जास्त साहसाचे किंवा शौर्याचे प्रसंग मराठ्यांच्या इतिहासांत भरपूर आहेत. मराठे-इंग्रजांचें युद्ध किंवा मराठे-गिलच्यांचें युद्ध लष्करी व राजकारणी डावपेंचांमुळे इतिहासांत स्मरणीय झालें, तसा प्रकार या खर्ड्याचा नाहीं. पुण्याहूण हजारों मैलांवर असलेलें अटक कुरुक्षेत्र कोणीकडे, आणि केवळ सवाशें मैलांवर असलेलें नेहमींच्या परिचयाचें खर्डें कोणीकडे ? नाहीं म्हणावयास या झगड्याकडे समस्त हिंदी सत्ताधीशांचें लक्ष मात्र अत्यंत वेधलें होतें. त्याचें कारण इतकेंच कीं, जर का त्यांत मराठ्यांचा पाडाव झाला, तर त्यांचें सार्वभौमत्व संपलें, आतां पुढें निराळा मनु हिंदुस्थानांत सुरू होणार, अशी राजकारणाची परिस्थिति होती. शिवाय इंग्रज निजामास मदत करून मराठ्यांचा संहार करतील, उपेक्षा करणार नाहींत, अशी पुष्कळांची कल्पना होती, तीही खोटी ठरली. यावरून हिंदी लोकांची अशी भावना दिसते कीं, जसे मोगल व मराठे पुढें आले, तशाच धर्तीचे इंग्रजही असतील. त्यांच्या दूरदृष्टीची व धूर्ततेची इकडे कोणास अटकळ नव्हती. प्रत्यक्ष निजाम व मराठे यांस सुद्धां ती नव्हती. स. १७८८ त कॉर्नवालिसकडून केन्वे निजामाकडे गुंटूर प्रांत मागण्यास आला, तेव्हां तो प्रांत निजामानें आढेवेढे न घेतां लगेच इंग्रजांस देऊन टाकिला. यांत निजामाचा असा समज होता कीं, पुढें जरूर पडेल, तेव्हां इंग्रज लगेच