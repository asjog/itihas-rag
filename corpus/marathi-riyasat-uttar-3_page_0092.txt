प्रचलित झाल्याचें पाहून उद्वेग वाटल्याशिवाय राहात नाहीं. वास्तविक छत्रपति हे राज्याचे चालक व मालक, परंतु पेशवे स्वपराक्रमानें राज्याचें हित पाहत होते तोपर्यंत छत्रपतीची लायकी नालायकी पाहण्याचा प्रसंग आला नव्हता. सवाई माधवरावाच्या मृत्यूनंतर पेशव्यांचे घरांत लायक इसम राहिला नाहीं, तेव्हां दत्तविधानानीं लायक पेशवा उत्पन्न करणें शक्य नाहीं ही गोष्ट उघड होऊन बाजीरावास वस्त्रें मिळालीं, तेव्हां नानाचें महत्त्व कमी करण्यासाठीं बाजीरावानें महाराजांस वचन दिलें होतें, कीं ‘आपणांस थोरल्या शाहू महाराजांप्रमाणे सर्व अधिकार देऊन मी थोरल्या बाजीरावाप्रमाणें पराक्रम व सेवा करून आपलें वैभव वाढवीन.’ पुढें नानास अधिकारावरून काढल्याचें वर्तमान बाजीरावानेंच छत्रपतीस कळविलें त्या वेळीं सातारा, प्रतापगड, रायगड, लोहगड वगैरे किल्ल्यांवर नानाची हुकमत होती ती दूर करून नानाचे हुकूम कोणी मानूं नयेत अशी ताकीद बाजीरावानें दिली. सातारा किल्ला व शाहूनगर आणि छत्रपति व त्यांचें कुटुंब यांजवर नानाची नजर सक्त असून तेथें बंदोबस्तासाठीं त्याच्याच विश्वासाचे बाबूराव कृष्ण आपटे व सदाशिवपंत अभ्यंकर हे होते. या दोघांस कैद करून आपणच किल्ल्याचा बंदोबस्त ठेवावा अशीं पत्रें बाजीरावानें छत्रपतींस पाठविलीं. त्यास तरी हेंच पाहिजे होतें. छत्रपतीनें लगेच सोयरे व मानकरी असे शंभर प्रमुख लोक भोजनासाठीं म्हणून किल्ल्यावर बोलाविले; आणि त्यांस बरोबर घेऊन शहरांत बाबूराव आपट्याचे वाड्यावर चाल केली, त्या वेळीं बाबूरावाचा पुतण्या वामनराव यानें तलवारीनें लढून शिपाईगिरीची शर्थ केली. जखमा लागल्या. एक तलवार पडली असतां आंतून दुसरी आणून चालविली, तेव्हां महाराज त्यास बोलले, ‘तुझी शिपाईगिरीची शर्थ झाली, याउपर मारला जाशील तेव्हां त्यानें पायांवर डोई ठेविली, महाराजांनीं बाबूराव व सदाशिवपंत यांस कैद करून किल्ला व शहर ताब्यांत घेतलें; आणि दोन हजार जमाव व्यंकोजी मोहिते याच्या हाताखालीं बंदोबस्तास ठेविला. तथापि पैशावांचून त्यांची फार हैराणगत झाली. महाराजाचा बंधु चतुरासिंग यानेंच या कामीं मुख्य पुढाकार घेतला. बापूजी महाडिक, भवानजी शिर्के व व्यंकोजी मोहिते यांचे साह्यानें सातारचे लहान थोर भट भिक्षुकसुद्धां छत्रपतींनीं अनुकूल करून घेतले. त्यांचा हा उद्योग बळावत चाललेला पाहून दौलतरावास शंका आली कीं, छत्रपतीस नानाकडून प्रोत्साहन मिळत असावें. यास्तव त्यानें नानास ता. ६-४-१७९८ रोजीं वानवडीवरील आपल्या गोटांतून काढून नगरचे किल्ल्यावर नेऊन ठेविलें.
सातारकर व कोल्हापुरकर छत्रपति पेशव्यांवर कधींच संतुष्ट नव्हते. अलीकडील तीस वर्षांत नानानें दोघांसही दाबून टाकलें होतें. पुढें महाड येथें गेल्यावर त्यानें जीं