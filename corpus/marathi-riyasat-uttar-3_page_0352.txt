विचार अगर करार बदलूं असें घडणार नाहीं. त्यासंबंधानें आपण निश्चिंत असावें. आम्ही कांहीं त्यांस कारभारावर नेमीत नाहीं. कारभार बापू विठ्ठल करीत आहे, त्याजवर आमचा पूर्ण भरंवसा आहे.” पुनः ता. ८.९.१८०४ रोजीं रेसिडेंट व दौलतराव यांची भेट होऊन वरच्याच प्रकारची चर्चा झाली. या वेळीं मॉन्सनची वाताहत झाल्याची बातमी चहुंकडे आल्यानें शिंद्याच्या हालचालींवर रेसिडेंटाची नजर जरा जास्त कडक होती. सप्टेंबर महिन्यांत शिंद्याचा कारभारी बापू विठ्ठल आजारी पडून बऱ्हाणपुर येथें मरण पावला. तो आज बरेच दिवस दुखणाईत झाला असून इंग्रजांशीं सख्य ठेवण्याची आपल्याकडून पराकाष्ठा करीत होता. तो मरण पावतांच पुनः दरबारांत चलबिचल सुरू होऊन सर्जेरावाचा जोर वाढत चालला. यशवंतराव होळकराकडे सर्जेरावाचें संधान सारखें चालू होतें, तें रेसिडेंटास दुःसह वाटूं लागलें; आणि ‘होळकराशीं तुम्ही कसें वर्तन ठेवणार,’ या प्रश्नाचें समाधानकारक उत्तर न देतांच सप्टेंबरचे आरंभीं जेव्हां दौलतराव आपल्या सर्व लवाजम्यानिशीं बऱ्हाणपुर सोडून उत्तरेकडे निघाला, तेव्हां आपण कोठें जाणार, कोणत्या मार्गानें जाणार, याचीही त्यानें रेसिडेंटास दाद लागूं दिली नाहीं. तेव्हां रेसिडेंटानें दौलतरावास लिहून कळविलें, कीं ‘तुम्हीं चोळी महेश्वराहून थेट उज्जनीस जावें हें उत्तम. म्हणजे क० मेरे आपल्या फौजेसह येऊन तुम्हांस नर्मदेवर भेटतील. परंतु हुशंगाबादकडे जाल तर तुम्हांस मेरेच्या फौजेचा आश्रय मिळणार नाहीं.’ या पत्रास दौलतरावानें जबाब दिला नाहीं. उत्तरोत्तर रेसिडेंटाचे बोलण्याकडे तो जास्तच दुर्लक्ष करूं लागला. तेव्हां आतां शिंद्याकडे कोणताही जबाब न विचारतां पुढें कसें धोरण ठेवावें याचा हुकूम रेसिडेंटानें ग० ज० कडून मागविला. या बाबतींत जो विशेष महत्त्वाचा खलिता रेसिडेंट वेब यानें ता. १.१०.१८०४ रोजीं ग० ज० कडे रवाना केला, त्यांत दौलतरावाच्या कारभाराचें त्यानें संपूर्ण विवेचन केलें आहे.

यशवंतराव होळकराचे उद्योगास जसजसें यश येत चाललें तसतशी हिंदी सत्ताधीशांचे मनाची चलबिचल वाढत चालली. नागपुरचे दरबारींही रघूजी भोसल्याचे विचार इंग्रजांविरुद्ध उठण्याचे चालू होऊन हुशंगाबाद काबीज करण्याकरितां त्यानें आपली कांहीं फौज नर्मदेवर आणिली. हुशंगाबाद परगणा परत घेण्याच्या बाबतींत बोलणें करण्याकरितां रघूजी भोसल्यानें बाळाजी यशवंत यास दौलतरावाकडे पाठविलें होतें. शिंदे हा त्याच बाजूस कूच करून जाऊं लागला. परंतु शिंद्याशीं एकदम चढाईचें धोरण ग० ज० नें स्वीकारिलें नाहीं. इंग्रजांस हा प्रसंग आणीबाणीचा