टिपूनें घेतला होता, तेव्हां तो आपल्यास सहज अनुकूल होईल असें ताडून
नानानें स्वतःच निजामास भेटण्याचें ठरविलें. अशा भेटीला कांहीं तरी सबब
पाहिजे. याकरितां त्यानें निजाम व टिपू या दोघांकडेही कित्येक वर्षे तुंबलेल्या
खंडणीची एकदम उघड मागणी केली. टिपूनें यावर नरमपणाचें बोलणें करून
हळू हळू खंडणीची बाकी चुकती करतों असा जवाब पाठविला. टिपूप्रमाणेंच
नानानें निजामलीकडेही चौथाईच्या बाकीचा सक्तीचा तगादा केला;परंतु तो केवळ
वरपांगीं असून आंतून उभयतांचा चांगला मिलाफ होता. नानाची व आमची
समक्ष गांठ पडल्याशिवाय चौथाईचा निकाल करितां येत नाहीं, असें पूर्वसंकेता-
नुरूप निजामाचें उत्तर आलें. त्यावरूनच पुढें भेटीचा विचार ठरला. कृष्णा-भीमांच्या
कपाटसंगाजवळ उभय राज्यांच्या सरहद्दीवर यादगीर येथें ही भेट व्हावी असा बेत
ठरून, दोघेही आपापल्या संपूर्ण लष्करी इतमामानें तेथें गेले. पुण्याहून हरिपंत आधीं
आणि मागाहून नाना व तुकोजी होळकर जानेवारी १७८४ च्या आरंभीं निघाले.
पंढरपुरावर सर्व एकत्र होऊन पुढें रवाना झाले. तिघे पटवर्धन, शहाजी भोसले वगैरे
सरदार रस्त्यांत त्यांस येऊन मिळाले. वाटेंत हरिपंताची तब्यत एकाएकीं फार
बिघडली. आजूबाजूच्या गांवांस होळकराचा उपसर्ग अतोनात झाला. गोविंदराव
पिंगळे निजामाकडून भेटीचा तपशील ठरविण्यासाठीं नानास येऊन भेटून परत
गेला. भीमा दक्षिणतीरावर यादगिरीपासून तीन कोसांवर आजूर येथें भेटीची जागा
ठरली. वैशाख व० १२ स म्ह० ता. १६- ५- १७८४ रोजीं प्रथम नाना नबाबास त्याच्या
डेऱ्यावर जाऊन भेटला. गोटाबाहेर पोलादजंग नानास घ्यावयास आला. त्यांस
कारभाऱ्यांनीं जवाहीर, वस्त्रें, हत्ती घोडा याप्रमाणें दिलें. ' तदुत्तर नबाबांची भेट
त्यांचे डेऱ्यांतच प्रहररात्रीस झाली. परत गोटास आलो, तेव्हां पहाटेची सहा
घटका रात्र राहिली. ' ते दिवशीं रात्रीं संध्या झालीच नाहीं. नबाबाचे व आमचे
लष्करास अंतर दीड कोसांचें आहे. नबाब आज ( २१ मे ) सरकारचे डेऱ्यास
येणार, यास्तव परवांपासून नवें डेरे व मंडप उभे होत आहेत. कागजी वगैरे
साहित्य सर्व सजलें आहे. दहा दिवसपर्यंत भेटी होऊन सर्व सफाईचीं बोलणीं
झालीं. उभयपक्षीं मेजवान्या, देणग्या वगैरे होऊन भेटीचा हा अपूर्व समारंभ
समाप्त झाला. ' मात्र मुख्य उद्देश टिपूवरील मसलत ती पुढच्या वर्षी करण्याचें
उभय पक्षीं ठरलें. लगोलग स्वारी करण्याची तयारी दोघांचीही नव्हती.
मोगलाईंत मराठ्यांचीं ठाणीं पूर्वीपासून असलेलीं निजामानें उठवून दिलीं