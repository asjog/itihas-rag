संधि मिळेना, म्हणून त्याचा खून योजलेल्या बेतापेक्षां एक महिना उशीरां झाला, तरी शास्त्र्यास कपट उमगलें नाहीं. पुढें लग्न राहिलें. नासिकची यात्रा संपली, तेव्हां बाजीरावानें आषाढी एकादशीनिमित्त सर्वांसह पंढरपुरास जाण्याचें ठरविलें. तेथें फार मोठा लवाजमा घेऊन जाऊं नये, थोडेच लोक घेऊन जावें, असा बेत झाला. शास्त्र्याबरोबर त्याच्या मदतीस म्हणून बापू मैराळ होता, त्यानें पंढरपुरास येऊं नये, पुण्यासच राहवें असें त्रिंबकजीनें सुचविलें. बापू मैराळ मोठाच धूर्त अंतःस्थ हालचाली ओळखून होता. तो बरोबर असता तर शास्त्र्याला त्यानें सावध केलें असतें. एल्फिन्स्टनही आपल्याबरोबर नसावा अशा उद्देशानें बाजीरावानें त्यास सुचविलें, ‘आम्ही थोडेच लोक घेऊन येथून परभारें पंढरपुरास जाऊन दर्शन घेऊन लगेच पुण्यास येतों. तुम्ही बरोबर येण्याची तसदी घेण्याचें कारण नाहीं.’ ती गोष्ट एल्फिन्स्टनला पटली. त्यानें उत्तर दिलें, ‘बरें आहे तर. वेरूळचीं लेणीं येथून जवळच आहेत, मला तीं केव्हां तरी पाहायचीं आहेत; तुम्ही पंढरपुराहून परत येईपर्यंत मी तेवढीं लेणीं पाहून येतों !’ ज्येष्ठ वद्यांत बाजीराव नाशकाहून पंढरपुरास जाण्यास निघाला. बरोबर शास्त्री व त्रिंबकजी होते. रस्त्यांत बाजीरावानें अशी बातमी उठविली, कीं नागपुराहून आपला जीव घेण्याकरितां मारेकरी आलेले आहेत आणि हैदराबादहूनही कांहीं पठाण मारेकरी त्याच उद्देशानें निघालेले आहेत. या बातमीमुळें रस्त्यांत बाजीरावाच्या बचावासाठीं मुद्दाम कडक बंदोबस्त ठेवण्यांत आला. कोणासही बाजीराव भेटेना, जवळ नेहमीं हत्यारबंद पहारेकरी सज्ज राहूं लागले. पंढरपुरास आल्यावर तर हा बंदोबस्त जास्त कडक करण्यांत आला. गोविंदराव बंधुजी याजवर बाजीरावाची मर्जी होऊन तो त्रिंबकजीच्या माणसांबरोबर पंढरपुरास आला. शास्त्र्यानें त्याबद्दल त्रिंबकजीकडे तक्रार केली, त्यावर त्रिंबकजीनें समयोचित उत्तर देऊन शास्त्र्यास निर्धास्त केलें. आषाढ शुद्ध अष्टमीच्या दिवशीं पेशव्यास मेजवानी झाली त्या ठिकाणीं शास्त्री भोजनास गेला होता. रात्रीं परत आल्यावर त्याची प्रकृति बिघडली आणि पुढें कांहीं दिवस त्यास बिलकुल चैन नव्हतें. शास्त्र्यानें बाजीरावास कळविलें, कीं ‘माझी प्रकृति बरी नसून बाहेर येण्याची शक्ति नाहीं.’ आतां शास्त्री बडोद्याचे दृष्टीस पडत नाहीं, अशा मजकुराचें राणी तख्ताबाईस गोविंदरावानें लिहिलेलें पत्र शास्त्री यास मिळालें. म्हणून घरांत त्यानें असा बंदोबस्त ठेविला, कीं कोणीही भेटीस आल्यास त्याची भेट घेऊं नये. पुढें ता. १७ जुलै १८१५ रोजीं आषाढी एकादशी होऊन गेली. चतुर्दशीच्या दिवशीं म्हणजे २० जुलै १८१५ रोजीं अस्तमानीं