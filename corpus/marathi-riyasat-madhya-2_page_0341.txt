निजामाच्या घराण्याची वंशावळ मराठ्यांचे इतिहासास अत्यंत जरूरीची
असल्यामुळे, ती येथे मुद्दाम विस्तृत दिली आहे. शिवाजीच्या वेळेपासून
पानिपत पावेतों दिल्लींतील व दक्षिणेतील नानाप्रकारच्या घडामोडी
समजण्यास या वंशावळीचा उपयोग अतिशय आहे.

निजामाच्या मुलांत गाजीउद्दीन व नासिरजंग हे दोघे एका बायकोचे व
बाकीचे सर्व दुसऱ्या बायकोचे मुलगे. मुलीचा मुलगा मुजफ्फरजंग हा
हुशार व आजाचा लाडका होता. पहिले दोघे व दुसऱ्या भावांतील
निजामली हे त्यांतल्यात्यांत हुशार होते. बापाचे मरणसमयीं गाजीउद्दीन
दिल्लीस कारभारावर असून नासिरजंग संनिध होता; परंतु त्यानें अनेक-
वेळां बापाचे विरुद्ध बंडावा केला असल्यामुळें, आपल्या पश्चात् मुजफ्फर-
जंगास निजामी मिळावी, अशी व्यवस्था मयत निजामानें ठरवून तिला
बादशहाची मंजुरीही मिळविली होती. निजामाचे मरणसमयीं मुजफ्फरजंग
विजापुरचे सुभ्यावर होता, तेव्हां नासिरजंगानें लगेच फौजेतील सरदार
अनुकूल करून त्यांच्या मदतीनें निजामी हस्तगत केली. तेव्हांपासून
निजामीवर खालील पुरुष झाले, ते ध्यानांत ठेवल्यानें पुढील हकीकती
स्पष्ट होतील.

१ नासिरजंग जून स. १७४८--ता. ५ डिसेंबर १७५०
२ मुजफ्फरजंग डिसेंबर--जानेवारी १७५१.
३ सलाबतजंग जानेवारी स. १७५१--ता. १० जुलई स. १७६२.
४ निजामली--१०-७-१७६२--ता. ६ ऑगस्ट स. १८०३.

स. १७५७ पासून सलाबतच्या वेळेसच निजामली बहुतेक कारभार
पाहूं लागला.

रघूजी भोसल्यानें कर्नाटकचा नवाब सफ्दर अली याच्या चिथावणीवरून
चंदासाहेबास कैद करून साताऱ्यास ठेविलें होतें. चंदासाहेब सुटेल तर
आपला कारभार जाईल, हा सफ्दर अलीस धाक होता. त्यामुळें तो दरसाल
मराठ्यांची कर्नाटकांतील खंडणी आपण होऊन चुकती करून देत असे.