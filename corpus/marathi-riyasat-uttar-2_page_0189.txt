मथुरेस पाटीलबावांचे आश्रयास गेला, तो पुढें दोन महिन्यांनी परत दिल्लीस आला. ता. ११ ऑक्टोबर रोजीं मराठी फौजा किल्लयांत आल्यावर हिंमतबहादर व खळोजी शिंदे अंध पातशहास भेटले. अर्ज केले कीं, 'तुम्हींच पातशाहीवर असावें. गुलामाचें पारिपत्य करून तुमचे लेंक आणूं.' हें वर्तमान गुलामानें ऐकून बेदरशहास कैद करून अकबरशहास पातशहा करून आंधळ्यास सांगून पाठविलें कीं, 'तुमचें लेंकास पातशहा केलें आहे. तुमचा सरंजाम दरोबस्त परत देतों. माझी तकसीर माफ करावी.' हे ऐकून आंधळ्यांनी राणेखानास सांगून पाठविलें कीं, तुम्ही म्हणाल तर गुलामास बोलावून तकसीर माफ करून आमचे लेंकांस आणवू. त्याजवरून राणेखान वगैरे बहुत विषम मानून बोलले, 'आंधळे जाले तरी बट्टेबाजी गेली नाहीं. त्यांनी अकबरशहास पातशहा केलें तें प्रमाण नाहीं, आम्ही पारिपत्य करून आणून पातशहा करूं तें प्रमाण.' या वेळीं राणेखानाचे फौजेनें तलबेचा हंगामा केला, यास्तव नदी उतरावयास विलंब लागला. 'ता. २२ ऑक्टोबरीं राणेखान वगैरेंनी आंधळे पातशहासीं नजर वगैरे शिष्टाचार करून म्हणाले, आपण दिवाणीखासांत गादीवर बसावें, जवान-बख्त नातवास पुढें घ्यावें; आणि शिरस्त्याप्रमाणें दरबार करावा. परंतु गुला-माचे कैदेंत शहाजादे आहेत त्यांस सोडवून आणल्याशिवाय गादीवर बसणें ठीक नाहीं, असा निश्चय झाला. रायाजी पाटील वगैरे आठ दहा हजार फौज अंतर्वेदींत होतीच. आणखी फौज व तोफा शेरगडाजवळ यमुना उतरून रवाना केल्या. या वेळीं जयपुर जोधपुरकरांखेरीज इतर सर्व सरादार मुसलमान सुद्धां पाटीलबावांस अनुकूल होते.

गुलाम कादरावर फौजा रवाना झाल्या असतांच ६ नोव्हेंबर रोजर्जी अली-बहादर मथुरेस येऊन दाखल झाला. आदले दिवशीं अंबूजी इंगळ्यानें पुढे येऊन पाटीलबावांस वर्तमान कळविलें. दुसरे दिवशीं बावा तीन कोस सामोरे जाऊन भेटले. तिसरे दिवशीं बावांनी अलीबहादरास मेजवानी करून हत्ती व पोषाख दिले. उभयतांनी सविस्तर वर्तमान एकत्र बसून ऐकिलें. नंतर बाबांनी साहेब नौबत व जरी पटका बरोबर देऊन दिल्लीचे रोखावर रवानगी करविली. या वेळच्या महादजीच्या वर्तनाची तारीफ आपाजीरामानें विशेष केली आहे. 'प्रस्तुत यांची चाल बरी दिसत आहे. याप्रमाणें निभावल्यास कोणे गोष्टीचें जड पडणार नाहीं. दिल्लीचा बंदोबस्त साताऱ्याचे संस्थानासारखा अनायासें जाला आहे. पाटील-
