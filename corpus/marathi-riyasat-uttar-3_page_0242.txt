मेजर जे. ए. कर्कपट्रिक हा दिवाण मशून्मुल्क याचा जांवई अर्धा हिंदीच होता. स. १८०२ सालीं क्लोज पुण्यास आला, त्या वेळीं एल्फिन्स्टनही हैदराबादहून तेथें दाखल होऊन पुढें दोन वर्षे तो पुण्यास होता. स. १८०३ च्या अखेरीस त्याची नेमणूक नागपुर रेसिडेन्सीवर झाली. तें काम त्यानें १८०८ पर्यंत केलें. नंतर सिंद्याचे दरबारीं थोडे दिवस काम करून जुलाई १८०८ पासून तो काबूलचे वकिलातीवर होता. तेथून १८१० च्या जून महिन्यांत त्याची नेमणूक पुण्याचे रेसिडेन्सीवर झाली, तेव्हांपासून अखेरपर्यंत त्याचें वास्तव्य पश्चिम हिंदुस्थानांतच झालें.

वसईच्या तहाचे समयीं पोटांतले उद्देश कांहीं असले तरी इंग्रजांची भाषा मात्र अत्यंत नरमाईची व दिसण्यांत नि:स्वार्थी होती. तह पुरा होतांच लॉर्ड वेल्स्लीनें मराठ्यांस कबजांत आणण्याकरितां ठिकठिकाणीं आपल्या फौजा तयार करण्याचा उद्योग चालविला. याचे उलट पुण्यांतील मराठमंडळ शुष्क वाटाघाटींत कालापव्यय करीत होतें. होळकर व अमृतराव, भोसल्यांचे वकील, निजामाचा आनंदराव, मोरोबा फडणवीस इत्यादि मंडळी पुण्यास रोज रोज खलबतें करून दत्तविधानाचा शास्त्रार्थ ठरवून नवीन पेशव्याचा शिक्का कसा सुरू करावा या विचारांत होते. इतक्यांत वसईच्या तहाची बातमी येऊन धडकतांच विचारवंतांस पुढील दु:श्चिन्हें पडूं लागलीं. राज्यांत सर्वत्र बेबंदशाही, संपूर्ण हुकमत कोणाच्याही हातांत नाहीं, एक दुसऱ्याचा पाडाव करण्यांत निमग्न, सर्व राज्यांत बेरड, रामोशी, भिल्ल, कोळी, पेंढारी व बेकार शिलेदार यांच्या झुंडी पसरलेल्या, अशा स्थितींत कोणी तरी जबरदस्त पुरुष निर्माण होऊन व्यवस्था लावील तर बरें, असें प्रत्येकास वाटूं लागलें होतें. ही परिस्थिति इंग्रजांनीं ओळखून देशांत राज्यव्यवस्था स्थापन करण्याचा उद्योग सुरू केला, आणि मराठमंडळाची जूट आपले विरुद्ध सिद्ध होऊं नये अशी खटपट चालविली.

विनायकरावाच्या नांवानें वस्त्रें आणिल्याचा पुकारा होतांच अमृतरावावर बाजीराव अतिशय चिडून गेला. भिवंडीचा त्याचा वाडा बाजीरावानें लुटून त्यांतील वित्तविषय हरण केलें. तसेंच रामचंद्र आपा पटवर्धनास त्यानें लिहिलें कीं, ‘ इंग्रजांचीं पलटणें बंडवाल्यांचें पारिपत्य करण्यास सरकारांतून आणिलीं आहेत, तरी तुम्हीं आपले सरंजामानिशीं त्यांस सामील होऊन बंडवाल्यांचें पारिपत्य करणें.’ अमृतरावासही त्यानें लिहिलें कीं, ‘आजपर्यंत झाला कारभार तो बराच झाला. इत:पर होळकराची संगत धरूं नये. तुम्हीं व विनायकराव उभयतां निघोन सत्वर आम्हांजवळ यावें. ’ इकडे या वेळीं दौलतरावानें आपल्या फौजा जमवून उज्जनीहून दक्षिणेकडे प्रयाण केलें.