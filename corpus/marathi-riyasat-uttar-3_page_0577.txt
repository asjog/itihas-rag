' त्रिंबक अमृतेश्वर पेठे यांची स्त्री काशीबाई श्रीमंतांस पेशवाई मिळाल्यापासून त्यांजकडे जात येत असे आणि त्यांचे मर्जीप्रमाणें वागून त्यांस हरवक्त खूष ठेवी. श्रीमंत वसईहून परत आल्यावर त्रिंबकरावांचा सरंजाम जप्त केला आणि काशीबाईस वर्षाचे दोन हजार रुपये ठरवून दिले. पुढें तिच्या गैर चालीबद्दल नवऱ्यानें बाजीरावाकडे हकीकत कळविली, त्यावरून काशीबाईस कैद करून त्रिंबकचे किल्ल्यावर पाठविलें. नंतर ती ता. २७-९-१८१२ रोजीं मेली ’ *

“ जीवनराव सुमंत यांचे ठायीं बाजीरावाची कृपा बहुत झाली. त्यांनीं मोगलाईतील स्त्रियांचे विलास, जनान्याची तऱ्हा, बाग झाडें लावणें वगैरे तरतुदी तिकडील चाली सांगितल्यावरून जनाना व स्त्रियांचे ठायीं बहुत लुब्ध. सर्वकाळ दहापांच स्त्रिया जवळ नेहमीं असाव्या ऐसे विलासांत राहूं लागले. पुण्याचे भोंवतीं आंबराई फणस नारळ लक्षावधी झाडें करविलीं. तीं पर्वतीवरून सर्व बाजूस दिसतात. हजारों पखाल्या लाविल्या. इंग्रजांनीं साह्य करून उपकार केल्यामुळें परशत्रु, मसलत, लढाया सर्व बंद झाल्या. पृथ्वी निर्वीर्य झाली, त्यावरून स्वारीस जाणें तें कोपरगांव, गुहागर, पंढरपुर, नासिक वगैरे करून स्वस्थ राहिले. कारखाने मोडत गेले. खाजगी मुदबग सुद्धां मक्त्यांनीं बांधून खर्च कमी केला. खजीना जमूं लागला. कोणाचेंच कारण राहिलें नाहीं. दानधर्म अनुष्ठानें, ब्राह्मणभोजनें यज्ञयाग यथासांग यांजवर बहुत प्रीति करूं लागले.”

वाईटांतही पुष्कळदां थोडेंसें चांगलें असतें. बाजीरावाच्या ढंगांत सुद्धां कित्येक कलांस उत्तेजन मिळालें, पुष्कळांची उपजीविका झाली, व तमासगीर वगैरे सारख्यांस बक्षिसें मिळालीं, हेंही कांहीं खोटें नाहीं. त्यामुळेच शाहिरांच्या पोवाड्यांत बाजीरावाच्या औदार्याची स्तुति व त्याचे वियोगजन्य दुःख याचीं अप्रतिम हृदयभेदी वर्णनें ओतप्रोत उतरलेलीं दिसतात. परंतु बाजीरावाची योग्यता ठरवावयाची दृष्टि एकच असली पाहिजे, तीही कीं ज्या स्थानावर तो आला त्याचीं कर्तव्यें त्यानें कितपत पार पाडलीं. बाजीरावासारख्या दुसऱ्या किती तरी व्यक्ती समाजांत वावरतांना आढळतात, परंतु जोपर्यंत त्यांचा संबंध एकंदर राष्ट्राच्या बऱ्या वाइटाशीं पोंचत नाहीं तोपर्यंत त्या बद्दल ते स्वतःच जबाबदार असतात. बाजीरावानें मराठी राष्ट्राचें पुढारपण अंगावर घेतलें म्हणूनच राष्ट्रनाशाची जबाबदारी त्याजवर येऊन पडली. यशोदाबाईस दत्तक