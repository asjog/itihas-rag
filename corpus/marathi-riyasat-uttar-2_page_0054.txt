मराठशाही तारण्यासाठीं कोणीं काय करणें जरूर होतें याचा विचार वर केला आहे.
व्यक्तीच्या दृष्टीनें अहल्याबाईकडे न पाहतां राष्ट्राच्या दृष्टीनें तिची योग्यता इतिहासास ठरविणें झाल्यास, उत्तर मराठशाहीतील राष्ट्रीय भावनेच्या कर्तबगार माणसांत अहल्याबाईची गणना करितां येत नाहीं. दुय्यम प्रतीची कतबगारी सुद्धां तिच्यांत नव्हती. राष्ट्रासाठीं उद्योग करणाऱ्या त्या वेळीं अनेक व्यक्ती होत्या, पण त्यांची कर्तव्यनिष्ठा बाईचे ठिकाणीं तोंडाच्या शब्दांपलीकडे एकदांही प्रगट झाली नाहीं. ऐहिक कर्तव्यापेक्षां पारमार्थिक पुण्यार्जनाकडेच तिनें सर्व लक्ष दिलें. देशभर पसरलेले घाट, मंदिरें किंवा अन्नछत्रें मराठशाही तारण्यास समर्थ झालीं नाहींत; उलट अद्यापपावेतों त्यांच्या चालवणीचा बोजा दरिद्री राष्ट्रास संभाळावा लागत आहे. त्या ऐवजीं मराठी फौजा शिंद्यांप्रमाणें पाश्चात्य पद्धतीवर तयार करण्यांत त्या पैशांतला अल्पांश खर्च होता तरी कांहीं चीज झालें असतें. तटलेल्या राष्ट्रकाजांस उघड उघड उपाशीं मारून कोट्यावधि पैसा केवळ स्वतःच्या लहरीखातर ब्राह्मणभोजनांसारख्या लौकिक कृत्यांत सारखा तीस वर्षे पावेतों उडविण्याचा तिला काय हक्क पोंचत होता ! त्यापेक्षां कोल्हापूरकर ताराबाई किंवा जिजाबाई, सगुणाबाई निंबाळकर किंवा बायजाबाई शिंदे यांनीं आपापल्यापरी मराठशाहीची कामगिरी कांहीं ना कांहीं बजावली, एवढें सुद्धां श्रेय अहल्याबाईच्या पदरीं पडूं शकत नाहीं. तुकोजी होळकर तिला नालायक वाटत होता तर त्यास दूर करून दुसरी राज्योपयोगी व्यवस्था तिनें ठरवून घेतली पाहिजे होती; किंवा राज्यकारभारांतून तिनें सर्वथा निवृत्त झालें पाहिजे होतें. अहल्याबाईचें हें कर्तव्य लंगडें पडल्यामुळें अल्पावधींतच पुढें जो मराठशाहीचा नाश झाला, त्याची बरीचशी जबाबदारी तिच्यावर आल्याशिवाय राहत नाहीं. त्या वेळच्या मुत्सद्यांचें खालील मत मराठशाहीत प्रसिद्ध होतें. स. १७९३त एक लेखक लिहितो: ‘ होळकर इंदुरास आले. सरदारीची मजा राहिली नाहीं. स्त्री नायक, बालनायक, आणि बेमसलत, या तीन गोष्टी एकत्र आणि चवथा अहंकार, तेव्हां ईश्वरच सरदारीची अब्रू ठेवील ती खरी.’ ( ता. २४-७-१७९३ ).