ते सांगण्याचें हें स्थळ नाहीं. परंतु मतलब इतकाच कीं, राजारामाच्या आपत्प्रसंगीं राष्ट्रीय भावनेची अपेक्षा करणेंच गैर होय. अर्थात् राष्ट्रीय भावनेच्या जोरावर औरंगजेबाचा पाडाव झाला, हें म्हणणें यथार्थ नाहीं. शिवाजीनें वतनदारांस कब्जांत आणून अनियंत्रित राजसत्तेचा उपक्रम केला; आणि वतनांचें बंड मोडून काढिलें. संभाजीच्या कारकिर्दीत त्यास थोडीशी पुष्टि मिळाली. परंतु ती सत्ता चांगली भक्कम व स्थायिक होण्यापूर्वीच बादशहा मराठ्यांवर चालून आला. तेणेंकरून सर्व राज्य विसकळित झालें; आणि पूर्वीची वतनदारी जोरांत आली.

हिंदी लोकांची व विशेषतः मराठ्यांची आपल्या वतनांवर म्ह. जमिनीच्या तुकड्यावर अतोनात आसक्ति आहे. या आसक्तीची परक्या लोकांस कल्पना होणें शक्य नाहीं. मराठे लोक दुसऱ्या वाटेल त्या गोष्टीचा त्याग करतील, परंतु वडिलोपार्जित मालकीच्या जमिनीचा ते प्राण गेला तरी त्याग करणार नाहींत. या स्वभावगुणाचा राज्यकर्त्यांस प्रथम विचार करावा लागतो. त्यांतून औरंगजेब जेव्हां मराठ्यांच्या या गुणाचा फायदा घेऊन लोकांस भराभर नवीन वतनें देऊं लागला, तेव्हां राजारामास व त्याच्या कारभाऱ्यांसही तोच मार्ग स्वीकारावा लागला. नाहीं तर बादशहाशीं लढण्यास कोणीच पुढें आला नसता. मुख्य अडचण म्हणजे फौज पाहिजे होती. पुरेशी फौज कशी निर्माण व्हावी, हा मोठा प्रश्न होता. हल्लीं जशा कायद्यानें व शिस्तीनें युरोपांत फौजा निर्माण होतात, तसा प्रकार तेव्हां नव्हता. शिवाजीनें शिस्त सुरू केली, ती बहुतेक बंद पडली; म्हणून वतनांची लालूच दाखविल्याशिवाय मार्ग नव्हता. हा जो प्रघात एकदां पडला, तो नाहींसा करतां आला नाहीं. पेशव्यांना सुद्धां वतनदारीची ही पद्धत चालवावी लागली. प्रत्येक वतनदारानें अमुक एक फौज घेऊन लढाईला यावें, असा करार असे; मात्र या व्यवस्थेंत एक मोठा दोष असा होता कीं, चौमासाकरितां सर्व लोक आपलीं शेतें-भातें पाहण्यासाठीं घरीं जात; आणि त्या वेळीं सरकाराजवळ लढण्यास फौज राहत नसे. एखादी मोहीम चालू असतां, पावसाळा सुरू झाल्याबरोबर ती मोहीम तशीच टाकून लोक घरोघर निघून गेल्यानें राज्याचें काम बिघडलें, असे अनेक प्रसंग पुढें मराठशाहींत आले. जमिनीवरील आसक्ति लोकांच्या मनांत किती होती, हें यावरून दिसतें; आणि आजही