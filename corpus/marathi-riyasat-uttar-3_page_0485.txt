सोडून जाल तर त्याचे परिणाम तुम्हांस भोगावे लागतील. हा निरोप जातो तर्तों
तिकडून बाजीरावानें मेजर फोर्ड यास भेटीस बोलावलें. त्या वेळीं बाजीरावानें आपल्या
कारभारावर नुकतीच मोर दिक्षित मराठे याची नेमणूक केली होती. मेजर फोर्ड
दाखल होतांच त्यास चिमाजी आप्पा व मोर दीक्षित यांनी विचारिलें, या प्रसंगास
तोड काय करावी ? त्यानें सांगितले, 'त्रिंबकजीस हवालीं करण्याशिवाय दुसरा मार्ग
नाहीं.' हे ऐकतांच बाजीरावानें त्या गोष्टीस मान्यता देऊन फोर्ड यासच रेसिडेन्सींत
पाठवून त्रिंबकजीस आणून स्वाधीन करतों असें कळविलें. तदनुसार ता. ११
सप्टेंबर रोजीं कॅप्टिन हिक यास ८५० लोक बरोबर देऊन वसंतगडास पाठविलें. तेथें
ता. १९ सेप्टेंबर रोजीं त्रिंबकजी कॅप्टिन हिकचे स्वाधीन झाला, तसेंच ता. २५
रोजीं गोविंदराव बंधुजी व भगवंतराव यांस पुणे येथे बाजीरावानें रेसिटेंटाचे हवालीं
केलें. ता. २६ रोजीं तिघांची रवानगी ठाण्याचे किल्ल्यांत झाली. कर्नल स्मिथ इंग्रजी
फौज घेऊन पुण्यास आला होता तो ता. २९ रोजीं परत शिरूरला गेला.
अशा रीतीने एलफिन्स्टनच्या नेटानें या प्रकरणाचा तात्पुरता निकाल लागला
आणि केलेल्या कृत्याबद्दल आपला आवडता दोस्त आपण होऊन हवालीं करण्याचा
अपमान बाजीरावास सहन करावा लागला. कांहीं तरी पळवाट काढण्याचे शक्य
तितके इलाज त्यानें केले. इंग्रजांशीं एकवार झुंज घ्यावी असाही त्याचा बेत होता,
पण तो बेत त्याच्या एकाही सल्लागारानें पसंत केला नाहीं. ए‌ल्फिन्स्टनची खात्री
होऊन चुकली, कीं बाजीरावाशीं आतां आपली दोस्ती कायमची तुटली, आणि
इतउत्तर तो सुडाच्या उद्योगास लागणार. त्यासाठीं आपणही आतां त्याच्यार्शी
अशाच जिकिरीचें वर्तन ठेविलें पाहिजे. अशा तडफदार निश्चयानें या आणीबाणीच्या
प्रसंगी पुण्यास इंग्रजांची बाजू संभाळल्याबद्दल जशी तेव्हां ग० ज० नें एल्फिन्स्टन
यास शाबासकी दिली, तशीच अद्यापि त्याजवद्दल त्याची प्रशंसा होत आहे.
वसईच्या तहांतील कलमें उघडपणें मोडण्याचें धाडस बाजीरावानें हळूहळू सुरू
केलें, त्यास या त्रिंबकजीच्या प्रकरणानें जास्तच दुजोरा मिळाला. त्रिंबकजीला
कारभारांतून काढा असें सांगण्याचे अनेक प्रसंग घडले होते. परंतु शास्त्र्याच्या
खुनानें ती गोष्ट परभारें साध्य होऊन इंग्रजांच्या पथ्यावर पडली; आणि ब्राह्मणाच्या
खुनाचा मोबदला यथायोग्य घेतल्याबद्दल एल्फिन्स्टनची लोकांत बाहवा झाली.
एकंदरींत बाजीरावानें कितीही अन्याय केले असले, तरी शास्त्र्याच्या या खुनानें
त्याची बाजू अगदींच लंगडी पडली, आणि बाजीरावाचे राज्य गेलें त्याबद्दल लोकांस