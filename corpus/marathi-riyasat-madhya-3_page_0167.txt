या विजयानें अब्दालीच्या फौजेची स्थिति अगदीं उलट झाली. आपण
अब्दालीस मिळालों याबद्दल सुजाउद्दौल्यास पश्चात्ताप वाटूं लागला. नजीब-
खानाच्या नादीं लागून आपण व्यर्थ संकटांत पडलों असें सर्वांस वाटूं लागलें.
अहमदखान बंगश, हाफीज रहमतखान इत्यादि रोहिले सरदारही मराठ्यांचें
शत्रुत्व केल्याबद्दल हळहळ मानूं लागले. अब्दालीचे अफगाण पठाण स्वदेशीं
निघून जाण्यास उत्सुक झाले. अशा स्थितीत सुजास फोडून घेतला ह्मणजे
अब्दाली आपोआप निघून जाईल अशा समजुतीनें सदाशिवरावानें तो प्रयत्न
चालविला. भवानीशंकर नांवाचा सुजाचा वकील सदाशिवरावाजवळ होता,
त्याच्यामार्फत हा उपक्रम सुरू झाला. रोहिले सरदारांनाही गोविंदपंतास जाऊन
मिळण्याबद्दल सदाशिवरावानें सूचना केली. अब्दालीनेही तहाचें बोलणें सुरू केलें.
परंतु मराठे या वेळीं जोरांत असल्यामुळें त्यांनीं त्याच्या म्हणण्याकडे लक्ष दिलें
नाहीं. सुजास व रोहिल्यांस अलग करून अब्दाली व नजीबखान या दोघांस
तोफखान्याच्या मान्याखालीं रगडून टाकूं अशी सदाशिवरावास धमक होती.
त्यानें या वेळीं तह केला नाहीं, ही त्याची दुसरी चूक असें कित्येक प्रतिपादितात
तें बरोबर नाहीं. कारण अब्दालीचा कायमचा बंदोबस्त करून हिंदुपद
पातशाहीचा निकाल लावण्यासाठीं व दहा पांच वर्षे रेंगाळत चाललेला खेळ
एकदम जोरानें पुरा करण्यासाठींच सदाशिवराव मुद्दाम जय्यत तयारीनें आला
होता; आणि दिल्लीच्या पुढें जाऊन त्यानें आपला पाया तोडून घेतला नसता,
तर हलके हलके तो अब्दालीला सहज जिंकूं शकला असता. यापुढें त्याच्या
हातून झालेल्या चुका उत्तरोत्तर दाखविण्यांत येतील, परंतु दिल्ली काबीज करी-
पर्यंत त्याचा कोणताही डाव चुकलेला नव्हता, असें नि:संशय म्हणतां येतें.
तसेंच पूर्वेकडून गोविंदपंतानेंही या वेळपर्यंत सर्व मंडळीस बरेच धाकांत ठेविलें
होतें, हेंही सिद्ध आहे. दिल्लीच्या पुढें न जातां यमुनेस उतार झाल्यावर
इटाव्याच्या बाजूस जास्त फौज पंताच्या मदतीस जाती, तर त्यांनीं हुसकून
लावलेला दुराणी सहज माळव्यावाटे वळण्यांत आला असता. असो. अडीच
महिन्यांच्या मुक्कामांत दिल्लीस सदाशिवरावाच्या पुढें दोन मुख्य प्रश्न होते, एक