ठराव झाला, पण उभयतांच्या मनांतलें शल्य मात्र गेलें नाहीं. खरें म्हटलें तर पुढील स. १७९१-९२ च्या युद्धाचें बीजच या तहांतून उत्पन्न झालें.

हेस्टिंग्जला तर हा तह बिलकूल पसंत वाटला नाहीं. त्यांत अर्काटच्या नबाबाचा उल्लेखच नव्हता. तो तर इंग्रजांचा दोस्त. म्हणून त्याजला टिपूनें पाहिजे तसा नरम केला तर त्याचा प्रतिकार करण्याचा उपाय या तहानें इंग्रजांच्या हातीं राहिला नाहीं. यामुळे इंग्रजांची सर्व इभ्रत नाहींशी होते असें हेस्टिंग्जला वाटले. टिपूला नरम आणण्यासाठीं पुणे दरबार व महादजी यांनीं इंग्रजांचा पक्ष घेतला होता. सालबाईच्या तहांतील ठराव त्यानें मान्य करावे म्हणून सर्वांचा उद्योग चालू असतां, मध्येंच मद्रासकरांनीं अपुरा तह केल्यानें टिपूला मराठ्यांवर सूड घेण्यास जोर आला आणि मालबाईचे करार निष्फळ ठरले. महादजी व नानाफडणीस यांचा जो निकराचा वाद झालेला तत्कालीन कागदांत दिसतो त्याचें बीज हें आहे. आपणास विचारल्याशिवाय इंग्रजांनीं परभारें टिपूशीं तह केला, हें नानास दुःसह होऊन, महादजीनें जामीनगिरी पत्करली असल्यामुळें, त्यानें आतां हे प्रकार इंग्रजांकडून सुधारून घ्यावे, असा नेट नानानें महादजीस लाविला. यावरून महादजीचें व हेस्टिंग्जचेंही बिनसलें. महादजीची समजूत काढतां काढतां हेस्टिंग्जला पुरेवाट झाली आणि दिल्लीच्या प्रकरणांत मोकळा हात महादजीला देणें त्यास भाग पडलें. ‘आपल्या या भलत्याच कृतीमुळें आतां मराठ्यांस टिपूशीं लढण्याचा प्रसंग येणार, त्यांस मदत करण्याचीही सोय आपणांस राहिली नाहीं,’ असें हेस्टिंग्जने मद्रासकरांस व इंग्लंडास लिहून कळविलें. सारांश, सालबाईच्या तहानंतर नाना, महादजी व इंग्रज यांजमध्यें ज्या भानगडी उपस्थित झाल्या आणि ज्यांच्या संबंधाने मराठा कागदांत अतिशय ऊहापोह झालेला दिसतो, त्याचें कारण मद्रासकर इंग्रजांनीं वरिष्ठांच्या हुकुमाविरुद्ध परभारें टिपूशीं मंगळूर येथें अनधिकारी तह बनविला हें होय. टिपूशीं पुणे दरबाराचें कां बिनसलें हें समजण्यास हे पूर्व प्रकार लक्षांत ठेविले पाहिजेत.

टिपूशीं इंग्रजांनीं स्वतंत्र तह केल्यामुळें नाना व महादजी यांच्या दरम्यान जो निकराचा पत्रव्यवहार झाला, तो सारांशरूपानें सुद्धां येथे देतां येण्याजोगा नाहीं. ग्वालेर कागदांत त्याचे लेख भरपूर आहेत. विशेषतः भा. २ ले. १५२-१५४, १६०-१६१, १६८-१७१ व १७६ वगैरे कागद पाहावे. ता. २८-१०-१७८३