मोगलांचा आश्रय सिद्दीनें केल्यामुळें शिवाजीचे युद्ध जास्तच जोरांत आलें. शिवाजीनें आपलें आरमार पुष्कळ वाढविलें. उभयतांचे अनेक युद्धप्रसंग झाले, त्यांत सिदीस यश आलें असें मुसलमान इतिहासकार लिहितात. सन १६७१च्या होळीच्या दिवसांत सिदी कासम व खैर्यत यांनीं दंडाराजपुरी येथील शिवाजीच्या ठाण्यावर रात्रीं गुप्तपणें हल्ला केला आणि दारूगोळ्याचे कोठारास आग लाविली. त्या वेळीं जो धडाक्याचा आवाज झाला, तो शिवाजीस चाळीस मैलांवर रायगड येथें ऐकूं आला. त्याबरोबर राजपुरीस कांहीं तरी अपघात आहे असें म्हणत शिवाजी दचकून झोपेतून जागा झाला. पुढें बातमी आली तों खरेंच, राजपुरी व दुसरी कांहीं ठिकाणें सिद्दीनें घेतलीं; आणि बायकापोरांस गुलाम करून पुरुषांस ठार मारिलें. या कामगिरीबद्दल सिदी सरदारांस मोगलांकडून शाबासकी मिळाली ह्यांत नवल नाहीं. ह्या वेळीं औरंगजेबाबरोबर मराठ्यांचें पहिलें युद्ध सुरू होतें. तथापि शिवाजीची उमेद खचली नाहीं. त्यानें आपलें आरमार वाढविलें. सिदी यांनीं मुंबईच्या इंग्रजांस आपणाकडे वळविण्याचे पुष्कळ प्रयत्न केले, पण शिवाजीच्या धाकास्तव इंग्रज तटस्थ राहिले.

मुंबई बंदराचे पूर्व कांठावरील पेण पनवेलच्या पश्चिमचा उरण वगैरे प्रदेश फार सुपीक असून तो शिवाजीचे ताब्यांत होता. ह्या प्रदेशास कुर्ला असें म्हणत; व त्यांतून मुंबईचे इंग्रजांस पुष्कळ सामानसुमानाचा पुरवठा होई. हा कुर्ला दरसाल उद्ध्वस्त करून सिदी हा इंग्रजांस व शिवाजीस उपद्रव देत असे. म्हणून सिदीचा मोड करण्यासाठींच इंग्रजांशीं तह करून व त्यांचें नुकसान भरून देऊन, त्यांजशीं सख्य करण्यास शिवाजी तयार झाला. सन १६७३ त सिद्दीनें कुर्ला येथील मराठ्यांचे मुलखास पुष्कळ उपद्रव केला. कुर्ल्यांतील व्यापार फायदेशीर असल्यामुळें त्या प्रांतांत सिदीनें उपद्रव दिलेला इंग्रजास फार बाधक होई. त्यांनीं सिदीस मुंबई बंदरांत येऊं देऊं नये, अशी शिवाजीची इंग्रजांस ताकीद असे. सन १६७४ त शिवाजीनें आपलें आरमार वाढविलें, व दुसरी फौजही रायगडाहून एकदम सिदीवर आणिली. तेव्हां मराठ्यांनीं सिदीचे शेंकडो लोक कापून काढिले, आणि जंजिऱ्यापासून गोव्यापर्यंतचा सर्व किनारा काबीज केला. राजपुरी बंदर सिदीनें घेतलें होतें, तें फिरून मराठ्यांचे ताब्यांत आलें. सिदी हा दरसाल मुंबईच्या बंदरांत न विचारतां येऊन उतरे, तें