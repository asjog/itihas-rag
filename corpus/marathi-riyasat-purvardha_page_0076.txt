झालेल्या सर्व प्रमुख साधूंची हकीकत वर दिली. संत व कवी ह्या मंडळींचा इतिहास हा मराठ्यांच्या एकंदर इतिहासाचा एक महत्त्वाचा भाग आहे. संत व कवी यांचे पृथक् वर्ग बांधणें कठीण आहे. बहुतेक मंडळी कवी असून संत, व संत असून कवी अशी होती. त्यांचीं चरित्रें अद्भुत चमत्कारांनीं भरलेलीं आहेत. ते चमत्कार खरे मानणें किंवा खोटे मानणें ही ज्याच्या त्याच्या विचाराची व अनुभवाची गोष्ट आहे. संत व कवी यांचा अभेद असल्यामुळें महाराष्ट्र कवितेचें एकंदर स्वरूप वैराग्यशील व परमार्थसाधक असें आहे. वरील त्रोटक हकीकती केवळ पुढील ऐतिहासिक चर्चेसाठीं दिल्या आहेत. हल्लीं बरीच माहिती बाहेर आली आहे व पुष्कळ यावयाची आहे. तिच्या सा ह्यानें महाराष्ट्र कवितेचा स्वतंत्र विचार करणें, तिच्या गुणदोषाचें विवेचन करून तिची प्रत ठरविणें, हें काम स्वतंत्रपणें केलें पाहिजे.

२. मानभाव अ० महानुभावपंथ. — मराठी भाषेंतील अत्यंत जुने ग्रंथ मानभाव पंथाचे आहेत. महाराष्ट्रांत धर्मसंबंधीं चळवळ प्रथम सुरू केली ती मानभावांनीं होय. त्यांच्या प्रयत्नावरूनच मुकुंदराज, ज्ञानदेव वगैरांना स्फूर्ति प्राप्त झाली. मानभावांच्या ग्रंथांवरून आरंभीं मराठी भाषा कशी होती ह्याचा अंदाज करितां येतो. ‘महान्’ म्हणजे मोठा व ‘अनुभव’ अथवा ‘अनुभाव’ आहे ज्यांचा, ते महानुभाव. देवगिरि येथील यादव वंशी राजे कृष्ण (स. १२४७–१२६०) आणि महादेव (स. १२६०–१२७१) राज्य करीत असतां प्रशान्तचक्रधर नांवाच्या विद्वान गृहस्थानें हा पंथ काढिला. पुढें नागदेवभट्ट ह्या विद्वान् आचार्यानें चक्रधराचे मतांचा फैलाव केला. लीळाचरित व चक्रधरचरित हे त्यांचे दोन मुख्य ग्रंथ आहेत. रामदेवरावाची राणी कवैशा ही नागदेवभट्टास मोठा सन्मान देत असे. हा पंथ हिंदुधर्मास सोडून नव्हता. उपनिषदें आणि भगवद्गीता या ग्रंथांस मानभाव पूज्य मानतात. एकाच श्रीकृष्णाला ते भजतात. ते जातिभेद मानीत नाहींत; मांसान्न व मादक पदार्थ ते निषिद्ध समजतात; भिक्षा मागून ईश्वरभक्तींत काळ घालविणें हें त्यांचें मुख्य ध्येय आहे. हिंदूंच्या इतर देवतांस ते मान देत नाहींत. अस्पृश्य जातींशिवाय इतर सर्व हिंदु लोक ह्या पंथाची दीक्षा घेऊं शकतात. शूद्रालाही महंत होतां येतें. त्यांचे मुख्य तीन पंथ आहेत. काळे कपडे