रघूजी बापूसाहेब असें ठेविलें, आणि ता. २६.६.१८१८ रोजीं त्यास दत्तविधान-
पूर्वक गादीवर बसविलें. गुजाबा दादा गुजर अलाहाबादेस होता तो येऊन दाखल
झाल्यावर दसऱ्याचे मुहूर्तानें ता. ९.१०.१८१८ रोजीं राज्यारोहण समारंभ करण्यांत
आला. ' गुजाबा दादास आणविण्याविषयीं बाईसाहेबांनीं बोलण्यांत आणिलें,
त्यावरून ते आश्विन मासीं येऊन पोंचले. ते, बाईसाहेब व इंग्रज लोकांच्या भेटी
होऊन दौलतीचा आळा चालविला व बंदोबस्त करविले. दिवसेंदिवस राजेशाहेबांनीं
विद्याभ्यास, घोडे हत्तीवर बसणें, शिपाईगिरीचे इल्म शिकविणें, कचेरी दरबार मुत्सद्दी
यांस घेऊन करण्याची तालीम जी लौकिकी गोष्ट चांगली ती दसऱ्याचे समारंभासमवेत
करून दाखवीत आहेत. ' परंतु हिंदी अधिकाऱ्यांवर विश्वास नसल्यामुळें नागपुरच्या
सर्व राज्यांत नवीन ब्रिटिश अधिकाऱ्यांची नेमणूक करण्यांत आली. त्यामुळें प्रत्यक्ष
इंग्रजी मुलखाहूनही नागपुरचे राज्यांत इंग्रजांचें वजन पुढें तीस चाळीस वर्षे कायम
राहिलें. गुजाबा दादा गुजर याचे जोडीस नारायण पंडित देऊन उभयतांस
दिवाणगिरीचा कारभार देण्यांत आला. इतक्यानें सुद्धां आप्पासाहेबाची धास्ती इंग्रजांचे
पोटांतून गेली नाहीं. गोंड लोकांचे बंडावे चालूच होते. सन १८१८ च्या ऑगस्ट
सप्टेंबर महिन्यांत त्यांजवर इंग्रज फौजा चालून गेल्या. त्या फौजेपुढें गोंडांचे मुलखांतून
आप्पासाहेब पळून १८१९ च्या फेब्रुवारींत अशीरगडाकडे आला. त्या ठिकाणीं पेंढारी
सीतू त्यास साह्य झाला. पण सीतूस वाघानें भक्षिल्यानें आप्पासाहेबाचा आधार तुटला.
अशीरगडचा किल्लेदार यशवंतराव लाड यानें आप्पासाहेबास किल्ल्यावर आश्रय दिला.
इंग्रजांनीं किल्ला लढून घेतला व ता० ९.४.१८१९ रोजीं यशवंतराव लाड इंग्रजांचे
स्वाधीन झाला. पण त्यापूर्वीच आप्पासाहेब वेश पालटून पळून गेला होता. त्यासंबंधाचें
खालील पत्र उपलब्ध आहे. नखीबावा नांवाचा साधु माल्कमचे मर्जींतला होता
त्यानें आप्पासाहेबाची बातमी माल्कम यास लिहून पाठविली. “ नगपुरवाला राजा
आप्पासाहेब अशेरहून निघाले. बरोबर सरंजाम घेऊन खरगोण येथें आले. तेथून
सरंजामास रजा देऊन अंगास विभूत व लंगोटी लावून एक इसम बरोबर घेऊन
राजपिंपळा येथें नर्मदा नदी उतरून अलीमोहन जवळ आले. तेथून आमझेरा, झाबवा
जवळून पुढें देवळ्या प्रतापगडावरून उदेपुर, नाथद्वार या रस्त्यानें लाहोरास जाण्याचा
त्यांचा इरादा आहे. पूर्वी महादेवाच्या डोंगरांत राजा होता त्यानें अगोदरच एक
इसम लाहोरास पाठविला होता, तो तेथून परत निरोप घेऊन अशेर येथें आला.
तुम्ही आमच्यापाशीं यावें असा लाहोराह्नन जबाब आल्यावरून ते येथून गेले.