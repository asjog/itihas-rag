वारंवार बोलून दाखविल्या असून त्यांचा भरपूर उल्लेख पूर्वी येऊन गेला आहे.
उलट पक्षीं महादजीच्या अंगीं स्वामिद्रोहाचा आरोप लावून नानानें आपण मात्र
स्वसंरक्षणासाठीं इंग्रजांची किंवा निजामाची मदत पुण्यास मागितली, यांत त्यानें
तरी राज्याचा कोणता फायदा केला ? महादजीच्या येण्याची वार्ता ऐकून त्यानें
हरिपंतास किंवा परशुरामभाऊस स्वसंरक्षणार्थ धावून येण्याची निकड कां केली ?
यावरून नानाच्या अंगीं लष्करी सामर्थ्य असतें तर त्यानें या प्रसंगी महादजीवर
शत्र उचलण्यास बिलकूल कमी केलें नसतें, असाच मनाचा ग्रह होतो. यापेक्षां
एका इसमास अधिकारन्यास करावा लागता तर यांत काय नुकसान होतें ?
महादजीच्या तंत्रानें वागण्याचें नानानें मोकळे मनाने कबूल केलें असतें, तर
त्याची केवढी बडेजाव महादजीनें केली असती याचा नुसता विचार मनांत
येऊन कौतुक वाटूं लागतें. दोघांनी मिळून तरुण पेशव्याच्या छत्राखालीं प्रत्यक्ष
अस्मान फाटलें तरी शत्रूस दाद दिली नसती. पण इतका स्वार्थत्याग किंवा
मनाचा उदारपणा नानाच्या ठिकाणीं असता, तर ब्राह्मणजात आज लोकांस
वाटते तितकी हीन झाली नसती खास. इतिहासांत चुकीचे ग्रह रूढ झाले असतील,
त्यांचा निरास करणे इतिहासज्ञांचे कर्तव्य होय. महादजीचा उगाच एवढा बाऊ
नानानें केला. भीति म्हणजे तरी काय ? मनुष्यास भीति केव्हां वाटते, तो वाईट
काम करतो तेव्हां. महादजीची भीति नानास कां वाटली ? केलेल्या दुष्कृत्यांचा
तो जाब विचारूं लागला, तेव्हां त्यास देण्यास नानापाशीं उत्तर नव्हतें म्हणून.
महादजी फौज घेऊन पुण्यास आला, तसे दुसरे सरदार पूर्वी आले नव्हते काय ?
ती फौज आपली, त्यांतच आपलें सामर्थ्य असें नानास कां वाटलें नाहीं ? सारांश,
वीस महिन्यांच्या या आणीबाणीच्या प्रसंगांत महादजीने केव्हांही डोक्यांत राख
घालून यत्किंचित् आततायीपणा केला नाहीं, हा त्याचा अत्यंत थोरपणा होय.
राघोबा सुद्धा पुतण्याशीं लढला, पण महादजीनें नानाला कपटानें किंवा बलानें बिलकूल
दुखविलें नाहीं. अत्यंत चीड येण्यासारखें वर्तन नानाकडून घडलें असतांही
त्यानें आपली शांत वृत्ति मोडली नाहीं, यांतच त्याची थोरवी दिसून येते. निदान
कांहीं दिवस प्रयोगादाखल तरी नानानें बाजूस राहून महादजी व पेशवा यांस
मर्जीप्रमाणें कारभार करण्याची संधि दिली असती, तर मराठांच्या कारभारास
निराळे वळण लागून त्याची संघशक्ति वाढली असती. नानाला तरी असें कां
वाटावें, की आपल्याशिवाय राज्य चालावयाचेंच नाहीं, आणि आपण करतों तेंच
