परंतु त्या प्रदेशाची हद्द ते अजून ठरवून देत नाहींत. ती ठरवून देईपर्यंत विजयदुर्ग किल्ला काबीज केल्यावर पेशव्यांच्या स्वाधीन करूं नये. हरेश्वरचें ठिकाण आपणास पाहिजे आहे. सबब कोणत्याना कोणत्या सबबीने तें घेण्याची तजवीज करावी. दुसरी जी ठिकाणे आपल्या व्यापाराच्या व आरमाराच्या सोयीची अशीं तुह्मांस आढळतील, तीं तहाच्या वेळी मिळविण्याचा प्रयत्न अवश्य करावा. तुळाजी आंगरे हा तुह्मांस लांच देऊं करील, किंवा स्वाधीन होतो म्हणेल, परंतु तुम्ही पक्कें ध्यानांत ठेवा कीं, तो पहिल्या प्रतीचा लबाड आहे. त्याच्यावर बिलकूल विश्वास ठेवूं नये. तो केव्हां काय करील त्याचा नेम नाही. दंड देतों म्हणेल तर तो, त्यानें आजपर्यंत आमचीं मोठमोठीं जहाजें नाहींशीं केलीं आहेत, आणि नानाप्रकारें दरसाल तीन चार लाखांवर आज कित्येक वर्षे तो आमचें नुकसान करीत आहे, इतकें सर्व नुकसान आमचें भरून निघेल इतका दंड ठरवावा. एवढा पैसा त्याजपाशीं असणें शक्य नाहीं, सबब तुळाजीचा हा कांटा सबंध काढून टाकावा, हेंच सर्वास श्रेयस्कर असून जिवंत सांपडलाच तर त्यास मुंबईस आणावें. पेशव्यांचे हातीं त्यास देऊं नये; कारण ते कदाचित् त्यास पुनरपि मोकळा सोडतील आणि तो पुनः आपणास पहिल्यासारखा त्रास देऊं लागेल' ( तुळाजी आंगऱ्यासंबंधानें इंग्रजांचें हें मत मोठें ध्यानांत ठेवण्याजोगें आहे. )
   तुळाजी संबंधानें इंग्रजांची जळफळ सारेजच्या (Surridge) खालील उद्गारांवरून चांगली व्यक्त होते. 'मनुष्यास गर्व चढला कीं विनाश समीप आला ह्मणून समजावें. पूर्वीच्या आपल्या उपकारकर्त्यांविरुद्ध तुळाजीनें जें उद्दाम आचरण केलें तेंच त्याच्या नाशाचें मुख्य कारण होय. पूर्वी केलेल्या मदतीच्या स्मरणार्थ आंगरे हा पेशव्याला दरसाल कांहीं खंडणी पाठवीत असे. तुळाजीनें ही खंडणी पाठविण्याचें बंद केलें. ती मागण्याकरितां पेशव्यानें त्यांजकडे वकील पाठविले. त्या वकिलांचीं नाकें कापून