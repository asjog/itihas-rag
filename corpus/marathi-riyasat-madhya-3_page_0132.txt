बादशहाचा अखत्यार चालला नाहीं. पुढील जानेवारींत अब्दालीनें दिल्ली हस्तगत केली तेव्हां त्यानें त्यास काढून लाविलें. इकडे अलीगौहरला बापाच्या मृत्यूचें वर्तमान समजतांच त्यानें ता. २२ डिसेंबर रोजीं ( अलाहाबाद येथें ? ) शहाआलम नांवानें बादशाहीपद धारण केलें. त्यालाच अब्दालीनेंही मान्यता दिली. स. १७७१त त्यास महादजी शिंद्यानें दिल्लीस आणून मसनदीवर बसविलें.

दत्ताजीनें भोईटे बाप लेक, बुंदेले व अंताजीपंताचा पुत्र असे अब्दालीवर पुढे रवाना केले. त्यांनीं सोळा कोसांवर तुराणींची आघाडी गांठली. मराठ्यांस पाहून गिलच्यांनीं पळण्याचें सोंग करून पूर्णपणें अंगावर घेतल्यावर उलट खाऊन यमुनेच्या अडचणींत त्यांस जोरानें रेटलें. त्या वेळीं कुणबी जोंधळ्याचीं कणसें कापतो तसे त्यांनीं मराठे कापून काढिले. मागून दत्ताजी स्वतः त्यांचे मदतीस निघाला असतां पंजाब प्रांतीं कित्येक बापूजींचे पथक होतें, त्याचे लोक उघडे बोडके गिलच्यांनीं नागविलेले रस्त्यांत दत्ताजीस भेटले. या लोकांनीं पंजाबांत लूट करून अपार संपत्ति पैदा केली होती, ती सर्व अफगाणांनीं हिरावून घेतली. हा देखावा पाहून दत्ताजीस अतिशय दुःख झालें. तरी तो शूर गडी डगमगला नाहीं. कुंजपुऱ्यावर यमुना उतरून अब्दाली अलीकडे येत असतां, ' ता. २४ डिसेंबर रोजीं गांठ पडली. युद्ध झालें. अब्दालीची फौज भारी तथापि त्यांस बरें वजेनें नरम केलें: आणि नजीबखानास सामील करून दिल्लीवर यावें असा विचार केला,' [ १.१५७ ]. पण तो सिद्धीस गेला नाहीं. कुंजपुऱ्याचे उत्तरेस पूर्वी जेथें दत्ताजी यमुना उतरला, त्याच उतारावरून अब्दाली अलीकडे येऊन शुक्रतालावर नजीबखानास मिळाला. तेथें सुजाउद्दौला व अहंमदखान बंगश लंगडा पठाण हेही त्यास मिळाले. याप्रमाणें मुसलमानांचा जमाव मोठा होऊन त्यांजबरोबर झगडण्याचें सर्व काम एकट्या शिंद्यावर येऊन पडले. मल्हारराव होळकरास दत्ताजीचे मदतीस ताबडतोब जाण्याविषयीं पेशव्याकडून व शिंद्यांकडून निकडीचीं बोलावणीं जात होतीं, परंतु तो पुढें न येतां जयपुरचे हद्दींतच रेंगाळत राहिला.

अब्दाली आंत आलेला पाहून दत्ताजी परत फिरला.