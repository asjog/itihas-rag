नाना दौलतरावाच्या भेटीस गेला, तेव्हां मिकेलनें नानास कोणताही अपाय होणार नाहीं अशी जामीनगिरी बायबलच्या शपथेची पत्करिली असतांही त्यानेंच ता. ३१-१२-१७९७ रोजीं नानास पकडून दौलतरावाच्या हवालीं केलें. या त्याच्या विश्वासघाताबद्दल सर्व युरोपियन व एतद्देशीय सरदारांत फिलोजची अत्यंत नाचक्की झाली. यानें युरोपीय लोकांचें नाक कापलें अशी सर्वांची भावना झाली. नाना सुटून आल्यावर तो आपला सूड घेईल या भीतीनें मिकेल पळून मुंबईस गेला. त्याचा मुलगा फिडेल मात्र दौलतरावापाशीं राहिला. स. १८०१ सालीं नुरी, उज्जैन व इंदुर (ता. १८-१०-१८०१) येथें शिंदे-होळकरांच्या निकराच्या लढाया झाल्या, त्यांत फिडेलनें चांगलें नांव गाजविलें. पुढें त्यानें आपली मान कापून घेऊन जीव दिला. याचें कुटुंब अद्यापि ग्वालेर येथें नांदत आहे.

जॉन हेसिंग.—याचें नांव पूर्वी आलें आहे. हा डच गृहस्थ आरंभापासून डी वॉयनाच्या हाताखालीं होता. महादजीच्या सर्व लढायांत यानें चांगलें काम केलें. पुढें डी वॉयन्चें व त्याचे वांकडें आलें, तेव्हां शिंद्यानें नवीन बॉडीगार्डची पलटण बनवून तिचें मुख्य काम हेसिंग यास दिलें. हाच बॉडीगार्ड घेऊन महादजी पुण्यास आला. तेथें हेसिंगची प्रकृति बिघडून तो परत आग्र्यास गेला, आणि स. १८०३ सालीं मरण पावला. पुण्याहून तो गेला, तेव्हां त्याचें काम महादजीनें त्याचा मुलगा जॉर्ज हेसिंग यास दिलें. महादजीच्या मृत्यूनंतर दौलतरावानें या हेसिंगची फौज पुष्कळ वाढविली. तिचा उपयोग शिंद्यास स. १८०१ त होळकराशीं लढतांना झाला. उज्जैनपासून ३५ मैलांवर नुरी येथें लढाई होऊन यशवंतरावानें शिंद्याचा पराभव केला. या लढाईंत उत्कृष्ट सेनापतीचे गुण यशवंतरावानें दाखविले. पुढें जॉर्ज हेसिंग आग्र्यास गेला; आणि स. १८०३ झालीं तें स्थळ लेकनें हस्तगत केलें, तेव्हां तो त्याच्या स्वाधीन झाला.

कर्नल पेड्रोन—नांवाचा एक फ्रेंच अधिकारी डी वॉयनच्या हाताखालीं असून, स. १७९५ त तिसऱ्या कंपूचा तो मुख्य होता. लखबा दादा व टॉमस यांजवर पेरोनने युद्ध केलें, त्यांत हा पेड्रोन मुख्य असून स. १८०३ त अलीगडच्या लढाईंत लॉर्ड लेकशीं तो अखेरपर्यंत झगडला. परंतु निकरानें हल्ला करून लेकनें अलीगडचें ठाणें हस्तगत केल्याबरोबर सर्व मराठे सरदारांचे हातपाय गळून गेले. पेड्रोन यास पकडून लेकनें स्वदेशीं रवाना केलें.