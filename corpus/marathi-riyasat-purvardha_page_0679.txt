दारांचा भयंकर स्वार्थ व त्यांची फूट यांच्या योगाने ही एकच संधि फुकट गेली की असें नाहीं, तर पुढें स. १७०५ त याही पेक्षां ज्यास्त चांगली संधि येऊन, त्या वेळीं त्यांस बहुतेक हिंदुस्थान जिंकतां आले असतें. वरील दोन कारणांनीं तोही प्रसंग व्यर्थ गेला; आणि याच कारणांनी राज्यस्थापनेचा यांचा जम कधींच बसला नाहीं. सर्व सरदारांस एका तंत्रानें कामास लावील असा एकच सामर्थ्यवान् पुरुष झाला, तो शिवाजी होय. पुनः तसा पुरुष झाला नाहीं. तयार झालेलें साहित्य वायां गेले.

सन १६९७ त मराठ्यांत अपायकारक अशा कित्येक महत्त्वाच्या गोष्टी पडून आल्या. जिंजीस झालेला घोटाळा बादशहास कळला, आणि तो मोडून टाकण्याचे तात्कालिक उपाय त्यानें योजिले. जिंजी काबीज करण्याविषयीं त्यानें झुल्फिकारखानास सक्तीचा व दरडावणीचा हुकूम पाठविला. 'हे काम ताबडतोब न झाल्यास तुमची मानखंडना होईल,' अशी धमकीही त्यास बादशहानें दिली. मराठ्यांचे बाजूचा अत्यंत धोरणी व शहाणा पुरुष प्रल्हाद निराजी हा वर्ष सहा महिन्यांपूर्वीच मरण पावला होता. प्रल्हादपंत व रामचंद्रपंत यांचा नेहमीं एक विचार असे. प्रल्हाद निराजी जिवंत असेपर्यंत महाराष्ट्र व कर्नाटक ह्या दोनही ठिकाणचे कारभार एकाच धोरणानें चालले होते. पण प्रल्हादपंताचे मृत्यूमुळे राजारामापाशीं तसा सल्लागार कोणी राहिला नाहीं. तेव्हां त्याचे हातून बऱ्याच चुका होऊं लागल्या. धनाजी व संताजी यांचें वांकडे पडलें, त्याचाच परिणाम संताजीचा वध होय. संताजीच्या वधाची हकीकत पुढे निराळी यावयाची आहे. सारांश, संताजीचे मृत्यूनें मराठ्यांचा मोठा आधार तुटला. मराठ्यांत असलेली दुफळी औरंगजेबास माहीत झाली, आणि त्याचा फायदा घेण्यास त्यानें कसूर केली नाहीं. संताजी गेल्यामुळे जिंजी आपल्या हातीं खास आली, असें त्यास वाटलें, रामचंद्रपंताचे व धनाजीचेही वैर पडेल, असें कित्येकांस वाटलें होते, पण तसा प्रकार झाला नाहीं. संताजीचा मुलगा राणोजी व पुतण्या सिधोजी हिंदुराव यांनीं स्वतंत्रपणे मोगलांची धूळधाणी आरंभिली. शेवटी 'जिंजी तुम्ही न घ्याल, तर बादशहा तुमचें काय करील याचा नेम नाहीं,' अशाप्रकारचे निरोप झुल्फिकारखानास बादशहाचे दरबारांतील त्याचे स्नेह्यां-
