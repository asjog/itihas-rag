सिद्धीस जाऊं दिली नाहीं. यमुनेवर ऑक्टरलोनी व नर्मदेवर हिस्लॉप हे दोन जबर-
दस्त इंग्रज सेनापति ठांसून बसले होते, आणि खुद्द माल्कम एकंदर धोरण पारखून
जरूर त्या सूचना सर्वत्र करीत होता. अशा संधींत ऑक्टरलोनीने अमीरखानास
लालूच दाखवून या नवीन कटांतून अलग केलें. परंतु तुळसाबाईनें मात्र प्रथमपासूनच
बाजीरावास मिळण्याचें मनांतून ठरविलें.

पेंढाऱ्यांवर इंग्रजांनीं मोहीम पुकारली ही गोष्ट होळकरी लष्करास असह्य वाटूं
लागली. सर जॉन माल्कम याची पेंढाऱ्यांवरच्या युद्धांत नर्मदेवर नेमणूक होती.
ता. २६ नोव्हेंबर रोजीं तो सीतूच्या पाठीवर सारंगपुराजवळ चालून आला. त्या वेळीं
होळकराची फौज व तुळसाबाई यांचा मुक्काम रामपुरा येथे होता. वाटेंत माल्कम यास
बातमी कळली, कीं होळकराची फौज बिथरून इंग्रजांवर चढाई करण्याच्या बेतांत
आहे. सीतूच्या व होळकर सरदारांच्या भेटी होऊन त्यांचे संगनमत झाले. तेथे पुढील
योजना ठरवून सीतू आपलें कुटुंब कमळनेर येथे ठेवण्यास गेला. ही बातमी माल्कमनें
सर टॉमस हिस्लॉप, कर्नल अॅडम वैगेरे इंग्रज अधिकाऱ्यांस कळविली. सिंद्याशीं
ज्याप्रमाणें पेंढाऱ्यांचा पाडाव करण्याकरितां ग० ज० नें नवीन तह केला, तसाच
तह होळकराशीं करून त्यांचा मुख्य साथीदार अमीरखान यास तेथून काढण्याचें
ग० ज० नें योजिलें होतें. या उद्देशास अनुसरून दिल्लीचा रेसिडेंट मेटकाफ यानें
अमीरखानाशीं व होळकर दरबाराशी पत्रव्यवहार सुरू केला. इकडे इंग्रजांचा आश्रय
केल्याशिवाय आतां निभाव नाहीं अशी खात्री तुळसाबाई व तिचे कारभारी यांची
होऊन त्या धोरणानें त्यांनीं मेटकाफ्‌कडे बोलणें सुरू केलें, आणि १५ नोव्हेंबर रोजीं
मेटकाफ् यास कळविलें, कीं मल्हाररावास घेऊन आम्ही तुमचे आश्रयास येतों.
तुळसाबाईचा हा उपक्रम दिवाण गणपतराव व तात्या जोग यांस माहीत झाला.
परंतु अमीरखानाशिवाय दरबारांत पान हालत नव्हतें. सर्व खाशा बाया, कारभारी
मंडळ व लष्कर व समस्त राज्य त्याच्याच हुकमतींत होतें असें म्हटलें तरी चालेल.
इतक्यांत पुण्यास बाजीरावानें ता. ५ नोव्हेंबर रोजीं रेसिडेन्सीला आग लावून इंग्र-
जांवर उघड युद्ध पुकारलें, ही बातमी ताबडतोब होळकर दरबारांत दाखल झाली;
आणि ज्या अर्थी बाजीरावानें पुढारपण घेऊन इंग्रजांचा पाडाव करण्याचें योजिलें
आहे, त्या अर्थी आपणही रामपुरा येथील छावणी उठवून ताबडतोब दक्षिणेंत जाऊन
त्यास सामील होणें हें होळकराचें पिढीजाद कर्तव्य आहे अशी भावना लष्करी
अंमलदारांची झाली; आणि कारभारी लोक राष्ट्रघात करून इंग्रजांस सामील होतील
