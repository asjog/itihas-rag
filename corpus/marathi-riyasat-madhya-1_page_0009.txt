पहिल्या दोन पेशव्यांसंबंधानें राहिलेले मला ठाऊक आहेत. तपाशिलाविषयीं
मतभेद असला तरी अनेक संशोधकांच्या सतत चर्चेनें मराठशाहीतील मुख्य
घडामोडींची संगति आतां बहुतेक ठरल्यासारखी झाली आहे, हें या पुस्तकांतील
विवेचनांत निदर्शनास येईल.
      औरंगजेबाचा मृत्यु इ. स. १७०७ च्या फेब्रुवारींत झाल्यानंतर, एप्रिल
महिन्यांत शाहूची सुटका होऊन पुढील जानेवारीचे आरंभीं त्याचा राज्या-
भिषेक सातारा येथें झाला. एवढ्या कालावधीत अनेक वादग्रस्त मुद्दे असल्या-
मुळें, शाहूच्या सुटकेपासूनचा भाग पूर्वार्धात आला असूनही, तो पुनरपि या
मध्यविभागांत दुरुस्त करून घेतला आहे. ऐतिहासिक संशोधन अद्यापि पुष्कळ
व्हावयाचें असल्यामुळें,दरएक विधानाचे आधार जेथच्या तेथें देणें जरूर असतें;
परंतु सामान्य वाचकांस अशा आधारांचा व्याघात होतो तो न व्हावा, ह्मणून
ते बहुधा खालीं टिपेंत व कित्येक प्रसंगी त्या त्या कलमाचे विवेचनांत सर्व एकत्रच
दाखविले आहेत. येणेंकरून सामान्य वाचक व विशिष्ट अभ्यासक अशा दोघांचेही
काम होईल. आधारांत घेतलेल्या कागदांच्या मित्या कित्येकांच्या मुळांत
नव्हत्या; कित्येकांत चुकीच्या दाखल झाल्या होत्या: व कित्येकांच्या संदर्भाने
बसवितां आल्या, त्या सर्व मी जमेस धरून स्वीकारिल्या आहेत. संशोधनाच्या
सोयीसाठीं व ठिकठिकाणीं विखुरलेल्या वाङ्मयाचा योग्य परामर्श अभ्यासकांस
घेतां यावा ह्मणून, आधारनिर्देश जरा सढळपणेंच केला आहे. पुस्तकांत
नकाशा अवश्य पाहिजे हें मी जाणतों. महाराष्ट्राचा परिपूर्ण नकाशा तत्कालीन
स्थिति दाखविणारा प्रत्येक खंडांत पाहिजे. मराठशाहीतील बऱ्याचशा प्रसिद्ध
मोहिमा सातारा, पुणें, नगर, औरंगाबाद या टापूंत झालेल्या असल्यामुळें, कृष्णा
व नर्मदा या दोन नद्यां मधल्या प्रदेशाचा नकाशा पुस्तकांत घातला आहे, तोच
इतर भागांतही मी घेणार आहें. दुसरा एक नकाशा कृष्णा ते कावेरी नदीपर्यंतचा
दिला ह्मणजे बहुधा सर्व काम भागेल. प्रस्तुतची आपली परिस्थिति लक्षांत
घेतां, राष्ट्रेतिहासाचें हें काम हळू हळूच सुधारून परिपूर्ण होणार आहे हें ध्यानांत
बाळगून, त्यांतील उणीवा प्रेमभावानें मला कळवाव्या, अशी सर्व वाचकांस
माझी विनंति आहे. हें पुस्तक प्रसिद्ध केल्यानें स्वीकृत कार्याची मजल उत्तरोत्तर
समाप्तीकडे चाललेली पाहून माझ्याप्रमाणेंच वाचकांसही आनंद झाल्याशिवाय
राहणार नाहीं. सर्वांनीं लोभ ठेवावा ही विनंति.

बडोदें, ता. १ मे १९२५.                             गो. स. सरदेसाई.