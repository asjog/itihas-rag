सिंधु-पलीकडील अफगाणिस्तानाचीं सूत्रें सांभाळावीं लागत होतीं. सिंदे होळकरांस वाटे, राजपूत राजांकडून खंडणी वसूल करण्याचा सालोसाल हक्क आपला आहे. गायकवाडास वाटे, काठ्यावाडचे व इतर लहान मोठे संस्थानिक आपले मांडलिक आहेत. नागपुरकर भोसल्यास वाटे ओढ्या, बहार, भोपाळ वगैरे प्रांतांवर आपला हक्क आहे. पेशव्याला वाटे, सांतवाडी, कोल्हापुर, सोंडूर, तंजावर पर्यंतच्या प्रदेशांत हितसंबंध आपले आहेत. अशा स्थितींत हे सत्ताधीश मनांतून इंग्रजांवर अत्यंत चिडून गेले. तथापि बाह्यतः रेसिडेंटास खूष ठेवून शक्य तितका आपला मतलब ते साधीत. त्यांतल्या त्यांत अत्यंत कुचंबणा जयपुर, जोधपूर, उदेपूर, बुंदी, कोटा वगैरे राज्यांची झाली. सिंद्याच्या व होळकराच्या फौजांनीं सालोसाल त्यांच्या राज्यांत घुसून त्यांची दैना उडवावी, पण त्यांस कोणी त्राता नाहीं, अशी स्थिति झाली. वेस्लीनें या राजपूत राजांस स्वतंत्र तहांनीं इंग्रजांच्या संरक्षणाखालीं घेतलें होतें, परंतु कॉर्नवॉलिसनें ते तह रद्द करून त्यांस केवळ अधांतरीं लोंबत ठेविलें. तेव्हां या सर्व राजांनीं दिल्लीचा रेसिडेंट मेटकाफ् याजकडे वारंवार वकील पाठवून आणि अर्ज व विनवण्या करून, कसेंही करून आम्हांस आपल्या संरक्षेखालीं घेऊन आमचा बचाव करा, असा त्याचा धावा चालविला. परंतु इंग्लंडांतून वरिष्ठ सरकाराचा हुकूम नसल्यामुळें येथल्या अधिकाऱ्यांनीं त्या बाबतींत लक्ष घातलें नाहीं. या संबंधानें वरील सर्व रेसिडेंटांचे खलिते व तक्रारी ग० ज० च्या मार्फत स० १८१० पासून १८१३ पावेतों सारख्या इंग्लंडास जात होत्या. जयपुरच्या राजानें तर इंग्रज अधिकाऱ्यांच्या विनवण्या करण्यांत कमाल केली. माल्कमच्या पुस्तकांत वरील १२ वर्षांचें राजकारण स्पष्टपणें मांडलेलें आहे. हेस्टिंग्सचा स्वभाव वेस्लीच्या धर्तीवर असल्यामुळें त्याजपासून वरील रेसिडेंटांस आक्रमणाची नवीन स्फूर्ति प्राप्त झाली.

जयपुरच्या राजाची मागणी मंजूर करण्याचे हुकूम लॉर्ड मिंटोनें इंग्लंडाहून मागविले. इतक्यांत मिंटोची मुदत संपून लॉर्ड हेस्टिंग्स कारभारावर दाखल झाला. जयपुरच्या मागणीसंबंधाचा सीक्रेट कमिटीचा ठराव ता. १३.१२.१८१३ रोजीं सुटला, तो ता. १०.६.१८१४ रोजीं हिंदुस्थानास पोंचला. त्या वेळीं इकडे नेपाळचें युद्ध जोरांत चालू असल्यामुळें राजपुतांची ही नवीन भानगड आतांच अंगावर घेऊं नये, असें ग० ज० ने ठरविलें. जयपुरकडून खंडणी गोळा करण्याचा मराठ्यांचा हक्क होता; आणि नेपाळच्या युद्धाचा फायदा घेऊन मराठे सरदार इंग्रजांवर चढाई करण्याच्या उद्योगांत होते. पुढें स. १८१५ च्या अखेरीस नेपाळयुद्ध बरेंच आटो-