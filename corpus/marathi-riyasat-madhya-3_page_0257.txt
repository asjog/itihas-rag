होऊन मराठ्यांस किंवा इतर जातींस त्यांनीं मागें टाकिलें, असेंही नाहीं. मराठे मंडळी सरदारींत भूषण मानीत तितकें लेखणींत मानीत नसत. बाकी बहुधा सर्व मराठे व त्यांच्या स्त्रिया अगदीं निरक्षर नसत; जरुरी पुरतें लिहिणें वाचणें जाणत. पेशव्यांच्या कारभारांत पुष्कळ माणसें उद्योगानें व अनुभवानें पुढें आलीं. लायकी अंगांत असणारांस कार्यक्षेत्र भरपूर मिळालें. हरिवंशाच्या बखरीवरून पेशव्यांच्या या उत्तेजनाची कल्पना होते. सर्व जातींच्या संगोपनाची भावना पेशव्यांस किती वाटत होती हें खालील उल्लेखावरून व्यक्त होतें. भास्करराव दादाजीनें लिहिलेल्या पत्रावर खालील मजकूर आहे.
‘ खावंदाचे घरीं सर्व लहान मोठे आहेत, बरे वाईट आहेत, परंतु आपपरत्वें जातीचा अभिमान हा प्रकार कांहीं एक नसावा. सर्वही खावंदाचीं लेकरें; व सेवक जो दौलतीचा खैरख्वाई तो आपला उपयोगी, ऐसें ध्यानांत आणून सर्वांवर कृपा योग्यायोग्य असावी. अशी रीतिस जो आणीक तरेनें वर्तैल व दाखवील त्याचें पारिपत्यच असावें. तरीच बखेडेबंड मिटतील. आम्ही सेवक हें जाणतों कीं देशस्त, कोंकणस्त, कराडे, परभु, सेणवी, मराठे हे सर्व स्वामींचे, स्वामी इतक्यांचे मायबाप, चाकरी मात्र सर्वांनीं दौलतेची करावी, हे जातिभेद अभिमान नसावे.’ ही सूचना छत्रपतींस केलेली दिसते.
[ भा. इ. सं. मं. अप्रकाशित दप्तर ].
नानासाहेबाचीं जीं पत्रें मागें दिलीं आहेत त्यांवरून राज्याची कामगिरी करणाऱ्यांची बूज पेशवा किती दक्षतेनें करी तें दिसून येतें. हत्ती घोडे, पालख्या, जवाहीर, इनामें इत्यादि देऊन लोकांचा गौरव केल्याचे उल्लेख भरपूर आहेत. पानपतावर पडलेल्या इसमांचे कुटुंबांचा परामर्श पेशव्यांनीं फार दक्षतेनें घेतला ( इ. सं. ऐ. टि. ३.३२ ). नानासाहेबाचा स्वभाव शांत, विचारी व दयाळु होता. त्यामुळें लोक त्याजवर प्रेम ठेवीत. क्रूरपणाच्या शिक्षा तो सहसा करीत नसे. राजकीय कैद्यांसही तो सन्मानानें वागवी. तुळाजी आंगऱ्याची व्यवस्था चांगली ठेवण्यासंबंधानें त्याचे हुकूम होते.
आंगऱ्याचा पाडाव करून राज्याची समुद्ररेषा पेशव्यानें दुर्बल केली, हा