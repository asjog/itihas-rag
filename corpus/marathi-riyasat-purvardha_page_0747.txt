श्रेय ह्या तिघांस व विशेषेंकरून धनाजीस दिलें पाहिजे. ह्या दहा पांच वर्षांत धनाजी हा विजेप्रमाणें सर्वत्र सारखा चमकत होता. त्याच्या लष्करांत जरी फारशी शिस्त नव्हती, तरी शत्रूवर एकदम जोरानें घाला घालण्यांत त्याची बरोबरी करणारा त्या वेळेस कोणी नव्हता. मोगल फौजेस ‘ दे माय धरणी ठाय ’ करण्यास लावणाऱ्या ह्या धनाजीचें नुसतें नांव ऐकतांच मुसलमानांस विलक्षण कांपरें भरे. धनाजीच्या ह्या आवेशयुक्त हल्ल्यांमुळेंच, घोडा पाणी पीत नसला म्हणजे, ‘ पाणी कां पीत नाहींस ? तुला पाण्यांत धनाजी दिसतो कीं काय ! ’ हे मोगलांच्या तोंडचे घोड्यास उद्देशून म्हटलेले शब्द सर्वतोमुखीं झालेले आहेत. तेव्हां बादशहाचा शेवटीं पाडाव झाला, याचें बहुतेक श्रेय धनाजीसच दिलें पाहिजे. एकंदरींत ह्या युद्धाच्या संबंधानें प्रल्हाद निराजी, रामचंद्र नीलकंठ, संताजी घोरपडे, धनाजी जाधव, परशुराम त्रिंबक, शंकराजी मल्हार, शंकराजी नारायण व खंडो बल्लाळ चिटणीस हीं प्रमुख नांवें ध्यानांत ठेवण्याजोगीं आहेत. यांशिवाय आणखी पुष्कळ नांवें असतील, परंतु मराठ्यांच्या इतिहासाची सामग्री अद्यापि साकल्यतेनें बाहेर आली नसल्यामुळें, तीं उपलब्ध नाहींत.

या युद्धापासून औरंगजेब व अकबर यांच्या राज्यपद्धतींत एक मोठा विरोध दृष्टीस पडतो. राजा मोठा बलाढ्य असून त्याची फौज कितीही मोठी असली, तरी शत्रु निःसत्त्व दिसला, म्हणून त्यानें त्यास कधींही तुच्छ मानतां नये. युद्ध करितांना सुद्धां दूरवर विचार करून होतां होईल तों युद्धाचा प्रसंग टाळणें, आणि युक्तीनें व सामोपचारानें शत्रूस आपल्या कबजांत आणणें, हेंच बलाढ्य सत्ताधीशास सुद्धां अवश्य आहे. सामोपचारांनीं औरंगजेब मराठ्यांस आपणाकडे वळविता, तर त्यास थोडें बहुत यश आलें असतें; आणि त्यांस संतुष्ट ठेवण्याचा प्रयत्न करता तर ते सामोपचारानें त्यास वश झाले असते. लोकांचें समाधान हाच स्वसंरक्षणाचा उत्तम उपाय, असें समजणारे थोर राज्यकर्ते इंग्रजच होत. औरंगजेब ही दिशाच चुकला. वास्तविक म्हटलें, तर एका राष्ट्रानें दुसऱ्यास जिंकल्याची एक खूण अगदीं स्पष्ट आहे. जिंकलेल्या राष्ट्राचें मन आणि शरीर या दोहोंपैकीं मन जिंकलें गेलें आहे कीं नाहीं, याचा जिंकणारानें विचार करावा. शरीर जिंकणें सोपें; परंतु मन जिंकणें कठीण आहे. मन इतकें सूक्ष्म व चंचल आहे, कीं त्याचें अस्तित्व व परिस्थिति एकदम