व्यवस्थेची मजल फारशी गेली नव्हती. असतां खरमरीत लष्करी बाण्यांतूनही अंतःकरणाच्या स्वाभाविक सौजन्याचा थोडासा पाझर झिरपून त्याचा फायदा प्रजेस मिळे; परंतु तो राज्यव्यवस्थेचा प्रधान हेतु नव्हता. प्रधान-मंडळ स्थापन केल्याबरोबर त्याच्या वागणुकीसाठीं नियम बांधावे लागतात. अर्थात् राजानें स्वतःच्या अधिकारांपैकीं कांहीं विशिष्ट अधिकार पृथक्‌पणें व एकवटून त्या प्रधानमंडळास द्यावे लागतात. त्यामुळे तितक्यापुरती राजाची सत्ता अवश्य कमी होऊन त्याच्या अनियंत्रित वर्तनावर प्रधान-मंडळाच्या जुटीचा दाब बसतो. असा दाब आपणांवर बसवून घेण्याइतके उदार राजकर्ते मुसलमानांत क्वचित् झाले.

उलट पक्षीं शिवाजीचे राज्याची मजबुदी मोगलांप्रमाणें लष्करी जोरावर रचलेली नसून, ५८ सालच्या राणीच्या जाहीरनाम्यांत नमूद केल्याप्रमाणें, लोकसुखवृद्धीवर स्थापिलेली होती. शिवाजीचें मूळपासून धोरणच तशा प्रकारचें होतें. केवळ स्वतःच्या अभिवृद्धयर्थ त्यानें हे काम केलेलें नाहीं. त्याचें प्रत्येक कृत्य सार्वजनिक हिताचें आहे. लोक दांडगाई करूं लागले, तर पुष्कळशी फौज जमवून मोगलांप्रमाणें केवळ तलवारीच्या धारेखालीं त्यांस दाबांत ठेवणें शिवाजीस सहन झालें नसतें. तो आपल्या देशाकरितां, राष्ट्राकरितां, म्हणजे राष्ट्रांतील प्रत्येक व्यक्तीकरितां उद्योग करीत होता. शिवाजी व मोगल बादशहा यांजमधील हा महत्त्वाचा फरक होय. मोगलांच्या सुभ्यावर करडा लष्करी अंमल गाजविणारा एक सुभेदार, व त्या जोरावर प्रांताचा वसूल वाढविणारा एक दिवाण, असे दोन कामगार असत. प्रांतांत बंडावे न होऊं देतां राज्याचा वसूल जो वाढवील त्यासच हीं कामें बादशहाकडून देण्यांत येत. राजधानीच्या ठिकाणीं मुख्य प्रधान व उमराव वगैरे असत, परंतु बादशहाची मर्जी संभाळून त्याचे बरे वाईट हुकूम अमलांत आणण्यापलीकडे ज्यास्त सत्ता त्यांच्या हातांत दिलेली नसे. तथापि मुसलमान कारकिर्दीत मुजमु, सुरनिसी, डबिरी वगैरे कामे होतीं; आणि त्यांवरूनच शिवाजीनें पहिले फारशी शब्द घेतले. कांहीं काळाने आपल्या राज्याचें पूर्ण हिंदी स्वरूप दाखविण्याकरितां, त्यानें संस्कृत नांवें प्रचारांत आणिलीं. शिवाजीस कथापुराणें ऐकण्याचा नाद फार असल्यामुळे राज्यव्यवस्थेसाठीं कांहीं तरी कायमची व्यवस्था करण्याची कल्पना एकवार मनांत आल्यावर ती महाभारत, स्मृति वगैरे ग्रंथांतून