आपण कर्जमुक्त होऊन मग मरावें, दुसऱ्याचे ऋणांत पुढील जन्मी खितपत
राहूं नये, अशी शाहूची निकड होती. बाळाजीनें उत्तर हिंदुस्थानांत वगैरे
स्वाऱ्या करून पैसा जमविण्याची शिकस्त केली; पण कर्जे वारण्याइतकी उपज
झाली नाहीं. या कर्जाशी दोन्ही राण्यांचाही संबंध असावा, आणि पेश-
व्याच्या हातून कर्ज वारत नाहीं, उगाच वायदे करून व पोकळ गप्पा
सांगून पेशवा वेळ मारून नेत आहे, अशी दोन्ही राण्यांनीं शाहूची सम-
जूत घातली. आपला काळ समीप येत चालला, सावकार दाराशीं धरणें
धरून बसले, आतां पुढें निभाव कसा लागणार, याची विवंचना शाहूस
लागली; वरील लेखांक ६१ चें महादोबा पुरंदऱ्याचें पत्र या वेळचेंच
असलें पाहिजे. त्यांत बाबूजी नायकासंबंधानें शाहूनें केलेली आज्ञा झुगारून
देऊन उलट बाळाजीनें त्याचा छळ चालविला, अशी वार्ता शाहूच्या
कानावर गेली. तुमच्या डोळ्यांदेखत जर पेशवे तुमची अशी अवज्ञा करतात,
तर तुमच्या पश्चात् काय प्रकार होणार, अशी धास्ती मंडळीनीं शाहूस घातली.
येणेंकरून शाहूचें मन फार संत्रस्त झालें. बाबूजी नायकाच्या प्रकरणाने शाहूच्या
रोषांत भर घातली. शाहूचें मन गोंधळून गेलें. गोविंदराव चिटणिसाचें
व पेशव्याचें सख्य होतें. निदान कोणत्याही पक्षांत स्वतः उचल न घेतां,
प्रत्येक बाजूचें व इसमाचें म्हणणें निर्विकार मनाने महाराजांपुढें ठेवून
जशी आज्ञा होईल त्याप्रमाणे बरोबर बाहेर निकाल देणें, हें काम गोविंदराव
चिटणीस योग्य प्रकारें बजावीत होता. त्याजबरोबर पेशव्याची बोलाचाली
रोजच्या रोज चालू होती. तरी साफीचा जबाब पेशव्यास मिळेना, तेव्हां
कंटाळून जाऊन शेवटचें निक्षून बोलणें म्हणून बरीच कलमें त्यानें गोविंदराव
चिटणिसास लिहिली. पेशाच्या प्राप्तीकरितांच बहुधा सदाशिवराव भाऊस
सखाराम बापूच्या स्वाधीन करून पेशव्यानें कर्नाटकांत रवाना केलें होतें.
निदान शाहूचें समाधान करण्याचा कांही तरी विशिष्ट मनसुबा पेशव्यानें
रचिलेला असून, त्यास शाहूनें साताऱ्यास अडकवून ठेवल्यामुळें, ऐन यशः-
प्राप्तीच्या वेळेस तो मनसुबा बिघडत चालला होता, म्हणून थोडे दिवस