स. १७६९ पासून पांच वर्षे तो महादजी शिंद्याबरोबर दिल्लीकडे असून स. १७७४ त दक्षिणेंत आला, तो स. १७८७ पावेतों बहुतेक इकडेच पेशव्यांच्या मोहिमांवर होता. फक्त एकदां स. १७८०त गुजराथची मोहीम करून पावसाळ्याचे कांहीं महिने तो इंदुरास गेला होता. स. १७८७ त तो उत्तर हिंदुस्थानांत गेला, त्यानंतर स. १७९४ अखेर नानानें खडर्याच्या स्वारीच्या प्रसंगीं दक्षिणेंत बोलावल्यावरून तो पुण्यास आला, आणि तेथेंच १५-८-१७९७ रोजीं वारला. ही त्याची सामान्य ह्यातवारी पुढील हकीकत समजण्यास उपयोगी पडेल.

तुकोजीस मल्हाररावानें यथाविधि दत्तक घेतलें होतें कीं नाहीं यासंबंधानें पूर्वी मराठशाहींत व हल्लीं सुद्धां वर्तमानपत्रीं वाद चालत असल्यामुळें, उपलब्ध पुराव्यावरून या प्रश्नाचें ऐतिहासिक स्वरूप नमूद करणें जरूर आहे. तुकोजी व अहल्याबाई यांच्या भांडणाचें स्वरूप समजण्यासही या विवेचनाचा उपयोग आहे.

मल्हारराव होळकर ता. २०-५-१७६६ रोजीं वारला. त्याचा एकुलता एक मुलगा खंडेराव पूर्वींच ता. १७-३-१७५४ रोजीं वारला होता. खंडेरावाची बायको अहल्याबाई हिला दोन अपत्यें झालीं. वडील मुलगा मालराव देपाळपुरास स. १७४५ त जन्मला व तो २७-३-१७६७ रोजीं मरण पावला; धाकटी मुलगी मुक्ताबाई. या मुक्ताबाईला एक मुलगा झाला, त्याचें नांव नथ्याबा फणसे. हा नथ्याबा इ. स. १७९० त मरण पावला. मुक्ताबाईचा नवरा यशवंतराव फणसे ता. ३-१२-१७९१ रोजीं वारला; तेव्हां मुक्ताबाई सती गेली. अहल्याबाईचा जन्म स. १७२५ सुमारचा असून ती ता. १३-८-१७९५ रोजीं वारली.

प्रश्न असा आहे कीं, मल्हाररावाचा नातू मालराव वारल्यावर होळकरशाहीच्या गादीस मालक कोण झाला ? ही मालकी स्वतः अहल्याबाईनें स्वीकारिली कीं, ती स्वतः बायको पडल्यामुळें तुकोजीस दत्तक घेऊन त्याच्या नांवानें कारभार चालविला ? या प्रश्नाचा निकाल उपलब्ध पुराव्यावरून करावयाचा आहे.

तुकोजी होळकर नांवाचा एक शूर आप्त गृहस्थ पुष्कळ वर्षे मल्हाररावाजवळ काम करून अनुभव मिळविलेला होता. मल्हाररावाचा त्याजवर विश्वास व प्रेम परिपूर्ण होतें. तो होळकर घराण्यांतील होता याविषयीं वाद नाहीं; मात्र तो किती जवळचा किंवा दूरचा होता याचा थांग लागत नाहीं. मागाहून तयार झालेल्या वंशावळींत तुकोजीचा संबंध येणेंप्रमाणें दिसतो. ( पुरुषोत्तमकृत अ. च. ).