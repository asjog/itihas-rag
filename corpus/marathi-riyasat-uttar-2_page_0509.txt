वाजले. नंतर प्रत्येकाचे पदरांत रक्कम घालून लोकांस बाहेर सोडीत. प्रत्येकास तीनपासून दहापर्यंत रुपये मिळत. केवळ नशिबाची गोष्ट, व देणाराची मर्जी. आम्हांस सुरतेहून आलेला एक ब्राह्मण भेटला, त्यास आम्हीं विचारलें, दहा पांच रुपयांसाठीं इतक्या लांब येणें तुम्हांस कसें परवडतें ? तो म्हणाला, घरांत कांहीं विशेष प्राप्तीचें मला काम नाहीं. दोन महिने पोट बाहेर पडतें. वाटेनेही कांहीं प्राप्ति होते. मिळून कांहीं तरी निर्वाहाची पैदास होते. अमुकच वाटेने आलें गेलें पाहिजे असें नाहीं. वेळाची निकड नाहीं. जरा दुसरीकडे कांहीं प्राप्तीचा संभव दिसला कीं, चाललों आम्हीं भटकत. धनिक लोक व दानकर्ते वाटेनें ठिकठिकाणीं असतातच शिवाय पुण्याची यात्रा घडते. हेंही मोठेंच कृत्य समजलें जाई. सरासरी घरीं पोंचतांना प्रत्येकाजवळ तीनशेंच्या आंत बाहेर जमा होई. मी रमण्यांत गेलों त्या सालीं बाजीराव, चिमाप्पा, अमृतराव व नाना असे चार असामी चार दरवाजांवर होते. दौलतराव सिंदेही आले होते ते पांच वाजतां घोड्यावर बसून गेले. दरसालपेक्षां बाजीरावानें मुद्दाम औदार्य दाखविण्याकरितां जास्त रक्कम खर्च केली. पण नानाला ही गोष्ट पसंत पडली नाहीं. '

श्रावणमास दक्षणेची रक्कम बाजीरावानें सालोसाल वाढवीतच नेली. आठ दहा लाख पावेतों त्याचा खर्च होऊं लागला. मात्र त्यांत विद्वत्ता किंवा लायकी पाहण्याचें जवळजवळ बंद झालें. अशी या दक्षणेची हकीकत पारसनीय यांनीं पुण्याचे वर्णनांत दिली आहे.

तत्कालीन समजुतीस अनुसरून नानाची भावना विशेष धार्मिक होती. म्हणून सवाई माधवरावाची तीर्थयात्रा, ग्रहणदानें वगैरे गोष्टी त्यानें त्याजकडून बिनचूक करविल्या. श्रावणमास दक्षणेची अशीच दक्षता नाना ठेवी. सालोसाल रमण्यांत गेलेले ब्राह्मण वाहून जात. स. १७९१ च्या रमण्यांत ९९ हजार रुपये लागले. त्याशिवाय वाड्यांतील दक्षणा वेगळी. *

३. प्रभुज्ञातीचा छळ.—केवळ राजकीय बनावांची संगति जुळविण्यांतच विस्तार होत असल्यामुळे सामाजिक, धार्मिक वगैरे इतिहासाच्या दुसऱ्या अंगांचा विचार करण्यास येथे अवकाश नाहीं. तथापि ब्राह्मण व प्रभु यांच्यामध्यें कायमचें वितुष्ट पाडणारें एक प्रकरण मराठशाहीत सारखें धुमसत होतें; आणि त्याचा