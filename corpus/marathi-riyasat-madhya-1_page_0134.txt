५ लोकांचीं, देवस्थानांचा इनामें वगैरे असतील तीं शिरस्तेप्रमाणें चालवावीं.
या अटी सरदारांनीं पत्करल्या. जहागिरी मिळाल्याबद्दल सर्वांस मोठा आनंद
झाला, व जवळच्या मोगलांचा प्रांत काबीज करून आपली जहागीर वाढवि-
ण्याची जो तो सरदार खटपट करूं लागला. तात्पुरती एकी राहण्याचें एक
कारण, प्रत्येक मराठा सरदाराचें महाराष्ट्रांत छत्रपतींच्या हद्दींत वतन किंवा
इनाम असे, आणि अशा परंपरागत आलेल्या वतनावर त्या सरदारांची विशेष
आसक्ति असल्यामुळे वतनाच्या लालचीनें ते छत्रपतीशीं नम्रतेनें वागत.

मराठी राज्याची घटना, चौथाई सरदेशमुखीच्या हक्कांच्या द्वारें झालेला
राज्याचा फैलाव, आणि एकंदर राज्यव्यवस्थेचे गुणदोष यांच्या संबंधानें नाना-
प्रकारें विवेचन वेळोवेळीं निरनिराळ्या व्यक्तींनीं केलें आहे. त्या विवेचनांत
लक्षांत ठेवण्याजोगे मुद्दे काय आहेत, त्यांचा उल्लेख येथवर केला आहे. खरें
म्हटलें तर त्या वेळीं राज्यकर्त्यांचे दृष्टापुढें जे उद्देश व योजना होत्या त्या सर्व
आपणास आज उपलब्ध नाहींत.

५. मराठशाहीच्या फैलावाचें बीज.--स्वराज्य, चौथाई व सरदेशमुखी
हे हक्क हळूहळू कसे फैलावत गेले हेंही पाहण्यासारखें आहे. सय्यदांपासून
बाळाजी विश्वनाथानें मिळविलेल्या सनदांनीं, स. १७१४ त शिवाजीच्या वेळेस
जेवढें मराठ्यांचें राज्य होतें, तेवढें बहुतेक स्वराज्य ह्मणून शाहूकडे कायम
आलें. सय्यदांचा पाडाव झाल्यावर स. १७१९ त पूर्वीच्या सनदांची पुनरावृत्ति
बाजीरावानें महंमदशहाकडून करून घेतली. पुढें या तीनही सनदांप्रमाणे
अंमल करण्यास निजामानें हरकत केली, तेव्हां सन १७२७--८ पर्यंत एक व
स. १७३०-३१ त दुसरी अशा दोन मोहिमा करून शाहूनें निजामास व
कोल्हापुरच्या राजास जाग्यावर बसविलें. तेणेंकरून निजामाचा मराठा राज्यांत
दुफळी पाडण्याचा डाव बंद पडला, आणि मराठ्यांचे तीनही हक्क दक्षिणेतील
मुसलमानांच्या सहा सुभ्यांवर कायम झाले (स. १७३२ ). या वर्षापुढें निजाम
मराठ्यांचे झगडे झाले ते निराळ्या स्वरूपाचे, म्हणजे बाह्य प्रांतांसाठीं होते. प्रथम
वारंवार स्वाऱ्या करून एकदम प्रांतांतून सालोसाल चौथाईचे वगैरे हक्क वसूल
करावयाचे, आणि असा क्रम कांहीं वर्षे चालल्यावर मग त्या प्रांताबद्दल त्या
हक्काच्या सनदा बादशहाकडून मागावयाच्या, हा मराठशाहीच्या बाह्य उद्यो-