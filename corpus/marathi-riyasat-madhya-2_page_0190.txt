वर्धि. तेथे प्रातःकाळापासून जी व्यवस्था झाली असेल, ती विचारून घेऊन, समक्ष येतील त्यांचे जाबजबाब होऊन दिवटीसलाम मुजरा झाल्यानंतर कचेरी बरखास्त करून, राजकारणी कामाची पत्रे पाहून, त्यांचे जबाब देण्याविषयी आज्ञा करावी; आणि महाली मुक्कामी काम काजाचे पत्राचा डौल, दररोज पाचशे यावा, त्यांचा झाडा पाहून राहिली असतील त्यांसुद्धा पाचशे करून द्यावी, नंतर त्या कारभारीयास रजा द्यावी; अथवा त्याचे लायक गाणे, नाच असल्यास बसवावे, अगर खुशीरंगीने बसेल तर निरोप द्यावा. या प्रकारे प्रत्यही प्रातःस्नानसंध्या पुराण पूजा करून स्वारीस जावे.’ [भा व. शा. म. ब. पृ. ४१.] महाराजांचे शरीरी बालत्वापासून सत्तर वर्षे वय होय तो दुखणे किंवा व्याधी कधी झाली नाही. बहुत दृढ होते. वारा, उष्ण, पर्जन्य, उघडे, सर्व काळ अंगावर बहुत सोसणे, शिकारीत वगैरेही मस्तकी पागोटे नाही, ऐसेही बहुत दिवस व्रत चालले, विजार किंवा धोतर इतके मात्र घ्यावे. शालजोडी पासोडी पुढे पालखीत असावी, ( शा. म. च. पृ. ९३. ) मराठी राज्याचा भाग्योदय व कळस शाहूच्या वेळी परिपूर्ण झालेला दिसतो. कित्येक थोर युगांत शाहू मोठा अद्वितीय पुरुष होऊन गेला. अशा राजपुरुषासंबंधाने तपशीलवार माहिती लिहून ठेवण्याचा संप्रदाय त्या वेळी प्रायः नव्हता, तथापि त्याच्या उपलब्ध पत्रांवरून आणि बखरीतून जागोजाग आलेल्या आख्यायिका याजवरून शाहूच्या योग्यतेसंबंधाने अंदाज करणे शक्य आहे. बखरीतील माहितीचा विचार करून पाहिल्याने पुष्कळ बोध होतो.

१. कुटुंबपरिवार.—मातुश्रिया दोघी, संभाजीच्या नाटकशाळा, व मदनसिंग इतकी मंडळी झुलफिकारखानाने रायगडावर पकडली. जोत्याजी केसरकर, मोरोपंत सबनीस व उद्धव योगदेव राजाज्ञा हे, शाहू, बादशहाचे कैदेत असतां त्याजबरोबर होते. तेथे शाहूची दोन लग्ने झाली. त्या दोन राण्या अंबिकाबाई व सावित्रीबाई; आणि विरूबाई रक्षा होती. ही विरूबाई व एक राणी स. १७०७ त शाहूबरोबर दिल्लीस गेली. दिल्लीत