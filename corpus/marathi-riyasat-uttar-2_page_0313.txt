ता. २९-५-१७८८ च्या पत्रांत रघुनाथ रणछोड लिहितो : 'टिपमियस
कांहीं इंग्रजांकडून मसलतीचा भाव समजण्यांत आल्यामुळें तो खुद्द फौज सुद्धां
जाऊन बंदरच्या ठिकाणांची बंदोबस्ती करून कालिकोटचा किल्ला बांधीत आहे. '
स. १७८८ त कँपबेल म्हणून मद्रासचा गव्हर्नर होता, त्याची प्रकृति बिघडून
स. १७८९ च्या फेब्रुवारींत तो स्वदेशीं गेला व त्याच्या जागीं गव्हर्नर हॉलंडची
नेमणूक झाली. या हॉलंडचें धोरण टिपूशीं कुरापत काढण्याचें नसल्यामुळें कॉर्न-
वॉलिसला तें बिलकूल पटलें नाहीं. त्रावणकोरच्या बाबतींत, न्यायानें पाहतां,
इंग्रजांस पडण्याचें कांहीं कारण नाहीं, असें त्यानें कॉर्नवालिसला लिहून पाठविलें.
त्यावरून कॉर्नवालिसनें स. १७९० त हॉलंडच्या जागीं मुंबईचा सर वुइल्यम
मेडोझ याची नेमणूक केली. तेव्हां हॉलंड राजीनामा देऊन इंग्लंडास परत गेला.
टिपूवर चढाई करण्याचा कॉर्नवालिसचा निश्चय झाला असून, त्यास कांहीं तरी
निमित्त कुरापत काढण्यासाठीं पाहिजे होतें. पार्लमेंटच्या खास मंजुरीशिवाय
हिंदुस्थानांत तह किंवा युद्ध करूं नये अशी त्यास वरिष्ठांची सक्त ताकीद असून,
त्यासाठीं वर्ष दोन वर्षे तो नाना तऱ्हेच्या खटपटी करीत होता, त्यांचें सार ग्रँट
डफनें दिलें आहे. मेडोझची नेमणूक मद्रासेस करण्यांत त्याचा हाच उद्देश होता.
स. १७८० च्या सप्टेंबरांत हैदरानें मद्रासेजवळ बेली व मेडोझ यांस पकडून फार
तसदी केली होती, 'त्या समयींचा सूड टिपूवर घ्यावा हा मेडोझचा मोठा आग्रह.
हा मेडोझ 'एककल्ली, बांका शिपाई, साधा आहे. त्यास राजतंत्र किंवा देशतंत्र
विशेष कळेना.' कॉर्नवालिसनें मात्र संधि येतांच सेनापतीचें काम आपणांकडे
घेतलें आणि लष्करी हालचाली इतक्या धडाडीनें केल्या कीं, त्यामुळें टिपू अगदीं
आश्चर्यचकित झाला, आणि प्रत्यक्ष इंग्रजी फौजेस सुद्धां मोठी हुरूप आली.
रेसिडेंट केनावेच्या मार्फत निजामलीशीं सौरस्य करून स. १७८८ त कॉर्नवालिसनें
गंटूर प्रांत आपल्या ताब्यांत घेतला. तेणेंकरून बंगालची फौज मद्रासेकडे
येण्यास मध्यें पर मुलखाचा अडथळा राहिला नाहीं.

अठराव्या शतकाच्या चरम पादांत इंग्रजांचें बल वाढत जाऊन, त्यांच्या
आश्रयाशिवाय आपलें चालणार नाहीं अशी असहाय स्थिति बहुतेक हिंदी सत्ताधी-
शांची होत चालली. लखनौकर व अर्काटकर नबाब तर निर्माल्यवत् झालेच;
आणि निजामाची घसरपट्टी त्यांच्या मागोमाग चालली. टिपू सुद्धां इंग्रजांचे तंत्रानें
वागता तर त्याचेंच राज्य आज म्हैसूर संस्थानांत दिसलें असतें. मराठे मात्र