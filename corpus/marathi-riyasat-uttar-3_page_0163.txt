निरोप घेऊन सिंदे मांजरीचे तळापर्यंत निघूनही गेला. परंतु बाजीरावास नाना, बाळोबा व परशुरामभाऊ हे तिघे कृतांतवत् वाटत असल्यामुळे त्यानें दौलतरावाची पुनः गुप्तपणें प्रार्थना केली, कीं नाना जिवंत असेपर्यंत तुम्ही मला सोडून जाऊं नये. याचे उलट नानानें दौलतरावास निघून जाण्याचा तगादा केला, तेव्हां दौलतरावानें फौजेच्या देण्याची हरकत पुनः दाखविली. त्यावरून कायमचे निघून गेल्यास ३५ लाख देण्याचें नानानें कबूल केलें, पुण्यांतून निघतांना सात लाख, जाबगांवास पोंचल्यावर चार लाख, बऱ्हाणपुरास बारा लाख आणि बाकीचे बारा लाख बुंदेलखंडांत. असा ठराव झाला खरा, पण नानावर तरी सिंद्याचा विश्वास कोठें होता ? त्यानें नानाकडून जामीन मागितले. तेव्हां नानानें हरिभक्तीचा भाचा दुल्लभदास व अन्नाबा अभ्यंकर यांस जामीन म्हणून सिंद्याचे हवालीं केलें. इतकें झालें तरी बाजीरावानें सिंद्यास पुण्यांतून जाऊं दिलें नाहीं.

नाना फडणीस दृष्टीसमोर नको आणि त्याच्या शिवाय तर कारभार चालत नाहीं, अशी बाजीरावाच्या मनाची सारखी तारांबळ चालू झाली. सन १७९८ च्या पावसाळ्यांत नाना कैदेंतून मुक्त झाला आणि सर्जेरावास कैद झाली, त्यानंतर दसऱ्यास त्यास नांवाचा कारभार प्राप्त झाला. परंतु यजमानाचा आपल्यावर भरंवसा नाहीं असें पाहून तो कारभारांत लक्ष बिलकूल घालीना. त्यानंतर नोव्हेंबरांत बाजीरावानें येऊन नानाचे पाय धरले, तेव्हां तो कांहीं थोडें काम करूं लागला. त्यांतही मुख्यतः सन १७९९ च्या आरंभीं टिपूचें प्रकरण व बायांचा बंडावा या दोन कारणांची उस्तवारी करण्यासाठीं नानाच बाजीरावास पाहिजे होता. पुढें बाळोबाशिवाय बायांचें प्रकरण जमेना, म्हणून सन १७९९ च्या एप्रिल महिन्यांत बाळोबाची मुक्तता होऊन त्यानें बायांचें प्रकरण मिटविलें, तेव्हां सन १७९९ च्या पावसाचे सरासरी तीन महिने राज्यांतील तिघे कर्तबगार पुरुष नाना, तात्या व भाऊ असे एकमतानें राज्यास आळा घालूं लागले, तोंच परशुराम भाऊचा शेवट झाल्यामुळे नानास विश्वासाचा आधार राहिला नाहीं. तथापि बाळोबाचे द्वारें सिंद्याचें बल हातांत ठेवून त्यानें थोडी बहुत धडपड चालविली. त्याची प्रकृति खालावली होतीच, आणि बाजीरावानें या दोघांचा उपयोग करून घेतला असता तर त्याचा जम बसण्याचा पुष्कळ संभव होता. परशुराम भाऊ पडल्याचें वृत्त बाळोबास कळतांच त्यानें बाजीरावाकडे जाऊन चौघडा बंद करविला आणि करवीरकरांचें पारिपत्य करण्यासाठीं फौजेची रवानगी ताबडतोब करविली. पटवर्धनांचें साह्य करण्याचें बाजीरावाचे मनांत