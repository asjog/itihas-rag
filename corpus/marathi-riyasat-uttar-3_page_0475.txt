त्यांचें वजन कसें नाहींसे होणार? आणि इंग्रजांचें वजन बंद पडल्याशिवाय सीतारामा-
कडून कर्जाची वसुली तरी कशी होणार ? शास्त्री रागावून बडोद्यास परत गेला तर
इंग्रज सरकाराचा आपणांवर द्विगुणित राग होईल; गायकवाडाकडील आपलें कर्ज व
त्याजवरील आपला ताबा दोन्ही बुडतील. असें पाहून बाजीराव व त्रिंबकजी यांनीं
निराळाच घाट रचिला. आजपर्यंतची तुसटपणाची जी वागणूक शास्त्र्याशीं त्यांनीं
चालवली होती, ती सोडून त्याच्याशीं त्यांनीं आतां लाडीगोडीचें वर्तन सुरू केलें. ते
म्हणाले, तुम्ही असे लगोलग परत जाऊं नका. तुम्ही आम्हीच गायकवाडांचा व्यवहार
समजुतीनें मिटवू, गुजरातेंत गायकवाडानें आम्हांस सात लक्षांचा मुलूख तोडून
द्यावा, म्हणजे आम्ही पूर्वीचे सर्व कर्ज सोडून देतों. अशा प्रकारचें बोलणें बाजीरावाने
सुरू केलें; आणि शास्त्र्यालाही तें पसंत पडले. ही तडजोड वास्तविक उभयतांना
फायदेशीर होती. बाजीरावास आपलें राज्य वाढविण्याची इच्छा असून गायकवाडास
पेशव्यांचे ताबेदारींतून कायमचें मुक्त होतां येत होतें. सालीना नुसते २४ लाख रुपये
खंडणीचे बाजीरावास देणेचे असत, ती रक्कम व पूर्वीचे सर्व कर्ज माफ झालें, हा
फायदा गायकवाडांला फारच मोठा होता. अशी व्यवस्था घडवून आणण्यासाठीं आणखी
कांहीं दिवस पुण्यास राहण्याची परवानगी शास्त्र्यानें एलफिन्स्टनपासून मिळविली.
पुढे ही बोलाचाली शास्त्री व बाजीराव यांजमध्यें स. १८१५ च्या मार्च व एप्रिल हे
दोन महिने सारखी चालू होती. त्या अवधींत शास्त्र्यास खूष करून आपल्या बाजूस
वळविण्याचे पेशव्यानें व त्रिंबकजीनें अतोनात प्रयत्न केले. ते म्हणाले 'तुम्ही
बडोद्यास कशास जातां ? येथे राहून आमचाच कारभार करा ना. सदाशिव माणकेश्वराचे
हातून आमचा कारभार बरोबर निभत नाहीं. तुमच्या सारख्या कर्तबगार मुत्सद्याचें
साह्य आम्हांस असेल तर, आम्ही मराठी राज्याची नवीन घडी चांगली बसवू.'
अशा अनेक गोड भाषणांनी पेशव्यानें शास्त्र्याचे अंतःकरणास मोठी भुरळ पाडिली.
ता. १९-१८१५ रोजीं शास्त्री यानें आपल्या पुत्राची मुंज पुण्यांत टोलेजंग समारंभानें
केली. श्रीमंत आले होते. शास्त्र्यांनीं ब्राह्मणांस शालजोड्या वांटल्या, त्याबद्दल
श्रीमंतांस फार वाईट वाटलें. पुढें बाजीरावानें बायकोची बहीण लम्माची होती ती
शास्त्र्याचे मुलास देऊं केली. हे सर्व बोलणें त्रिंबकजीच्या मार्फत चाललें होतें. त्यांत
शास्त्री व त्रिंबकजी यांची मोठी गड्डी जमली. लौकिकांत सुद्धां हा प्रकार चर्चेचा
विषय झाला. शास्त्र्याला निःशंक ठेवण्यासाठीं मे महिन्यांत बाजीरावानें ठिकठिकाणच्या
यात्रा करण्याचें योजून नासिक व त्र्यंबक येथे जाण्याप्चा बेत ठरविला. बाजीरावानें
