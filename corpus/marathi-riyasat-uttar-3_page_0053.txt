होणारा असेल तर तो निजामाचा होय. दौलताबादचा किल्ला परत देणें म्हणजे सर्व पेशवाईचा उद्योग उखडून काढणेंच होय. खर्ड्याच्या स्वारींत मिळविलेली किफायत नानानें आपण होऊन सोडून दिली, आणि त्याबद्दल फायदा काय तर बाजीरावास पेशवाईवर आणणें आणि नानाचा कारभार कायम टिकणें. पैकीं बाजीराव पेशवाईवर आल्यामुळें राज्याचा फायदा बिलकूल नव्हता, आणि नानाचा कारभार टिकणें बाळोबाशीं संगनमत करूनही शक्य झालें असतें. तेव्हां असला हा करार करून नानानें स्वराज्याची सेवा काय केली याचा कयास ज्याचा त्यानें करावा.

वरील करार घाटत असतांच मश्रूमुल्कचें पुण्यास तात्याभाऊंशीं रघूत्तमरावामार्फत बोलणें चालू होतें. जिकडून आपला फायदा जास्त ती गोष्ट तो करीत होता. इंग्रजांची दृष्टि सुद्धां अशीच मतलबाची म्हणजे पुण्यांतील अडचणीचा फायदा घेऊन आपलें बळ वाढविण्याची होती. खालील ता. १७-७-१७९६ चें वर्तमान पहा. ‘ महाडाहून कारकून व माणसें मुंबईस इंग्रजांकडे गेलीं आहेत. त्यांजकडे बोलणें मनसब्याचें पडलें आहे. त्यास इंग्रजांनीं जाब दिला, कीं सर्व हकीगत कलकत्त्यास लिहिली आहे. तेथून हुकूम येईल तसें करूं. इंग्रजांची तऱ्हा निराळीच. महाडाकडे लक्ष म्हणावें तरी नाहीं, शिंद्याकडे खचित आहे म्हणावें तरी नाहीं. ’ नानास इंग्रजांचें नैतिक पाठबळ आज कैक वर्षे मिळत असून हल्लीं महाडाहून त्याचे कारकून मुंबईस गेले, त्यानंतर इंग्रजांनीं साष्टीचा किल्ला आपला माल बाहेर काढून नाणासाठीं रिकामा केला. तदनंतर त्यांचीं पलटणें मुंबई, कलकत्ता, लखनौ वगैरे ठिकाणीं जमा झालीं, आणि ते दिल्लीवर चालून येणार हें ऐकून शिंद्यांचा सेनापति पेरॉन दिल्लीचे बंदोबस्तास गेला. या गोष्टीचा अर्थ असा, कीं नानाच्या चिथावणीनें इंग्रज आपल्यावर उठणार अशी दौलतरावाची खात्री झाली. इंग्रजांच्या मदतीशिवाय पेशवाईची धडगत नाहीं अशी जर नानाची प्रामाणिक समजूत होती तर कॉर्नवॉलिसनें पूर्वी सुचविल्याप्रमाणें इंग्रजांशीं एकदम बचावाचा तह केला असता तर त्यांत राज्याचा फायदा जास्त झाला असता.

२ बाळोबा तात्यावर नानाची मात.—नानाच्या बुद्धिप्रभावानें बाळोबा तात्याचा कारभार ‘दौलतरावास सगळीकडून जाचक होऊं लागला. त्यांतही खुद्द दौलतरावाचें मन नानानें आपल्या हस्तकांकरवीं बाळोबाविरुद्ध कसें कलुषित केलें हें वर सांगितलेंच आहे. या संबंधानें शिंद्याचीं खलबतें नानाशीं व बाजीरावाशीं सारखीं चालू होतीं. दौलतराव बाबांनीं त्रिवर्ग शेणवी कारभारी यांस आज्ञा केली कीं बाजीराव हट निग्रहास पडले. जांबगांवास जात नाहींत. आमचा ऐवज त्यांजकडून करारा-