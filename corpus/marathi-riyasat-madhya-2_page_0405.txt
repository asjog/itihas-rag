अस्ताकाशांत सिद्दीस नेऊं, अशी त्याची भावना झाली. स. १७५९ चे अखेरीस इब्राहीमखानास सदाशिवरावानें आपले नोकरींत घेतलें. गारदी म्हणजे गार्ड. फ्रेंचांचीं कवायती पलटणें महाराष्ट्रांत आलीं, त्यांस गारदी हा शब्द लाविला जात असे. इब्राहीमखान पुढें उदगीर व पानपतच्या मोहिमांत पेशव्याबरोबर होता. सारांश, स. १७५७ पासून जीं दोन तीन वर्षे हिंदुस्थानच्या इतिहासांत क्रांतिकारक असून, इंग्रज व फ्रेंच ह्यांजमधील झगड्याच्या निकालावर हिंदुस्थानचें भवितव्य पुष्कळ अंशीं अवलंबून होतें. निजामली हा आपल्या आईप्रमाणेंच खटपटी व महत्त्वाकांक्षी असून त्याचें सूत्र अंतस्थ रीतीनें इंग्रजांकडे होतें. दिवाणगिरीचा कारभार हातीं आल्यावर प्रत्यक्ष निजामी हस्तगत करण्यास त्यास विलंब लागला नाहीं. स. १७६२ ता. ७ जुलई रोजीं त्यानें सलाबतजंगास कैद करून निजामी बळकाविली; आणि पुढें पंधरा महिन्यांनीं म्हणजे १६ सप्टेंबर स. १७६३ रोजीं त्याचा शिरःच्छेद करविला. सलाबतजंगाचे अंगीं पराक्रम असा कांहींच नव्हता. बुसीच्या आधारावर त्यानें कांहीं वर्षे निभावून नेलीं. निजामलीचा मुख्य सल्लागार विठ्ठल सुंदर होता.

१२. मुजफ्फरखान गारदी व सदाशिवरावाचे खुनाचा प्रयत्न.
( ऑक्टोबर १७५९ ):—मुजफ्फरखान गारद्यासंबंधानें थोडी हकीकत येथेंच सांगून ठेवणें इष्ट आहे. बुसीची मदत प्रथम चंदासाहेब व मुजफ्फरजंग यांनीं घेतली. मुजफ्फरजंग मेल्यावर बुसीनेंच सलाबतजंगास निजामी देऊन महाराष्ट्रांत आणिलें. त्याच्या हाताखालीं मुजफ्फरखान तोफखान्याच्या व कवायती फौजेच्या कामांत उत्तम शिक्षण मिळवून तयार झालेला होता. कवायती फौजेचा पाश्चात्य धर्तीचा प्रयोग महाराष्ट्रांत लोकांचे नजरेस दाखवून देणारा पहिला गृहस्थ बुसी हा होय. बुसीनें आपल्या हाताखालीं अनेक एतद्देशीय माणसें पाश्चात्य कवाईत शिकवून तयार केलीं. थोड्या फौजेनें बहुसंख्याक शत्रूस जिंकण्याची ही युक्ति महाराष्ट्रीय सरदारांनीं, प्रथम कुकडी नदीवरील लढाईंत आणिकेली पाहतांच,