मनापासून अनुकूलता नाहीं. असा पोक्त विचार करून सिंद्यानें आपले हात आवरले, आणि कर्नाटांतील मुलखाची मागणी सोडून दिली. नर्मदेच्या उत्तरेकडील त्याचें राज्य बहुतेक नष्टप्राय झालेंच होतें. सिंद्याचे दौलतीस दुसरा धनि करण्याचे विचारांत बाया होत्या. यशवंतराव होळकरानें सिंदेशाहीस ग्रासलें होतें. अशा स्थितींत बाजीरावापाशीं गट्टी जमवून ता. २९.१०.१८०० रोजीं सिंद्यानें बाजीरावाचा निरोप घेऊन पुण्यांतून पाय काढिला.

बाजीरावाची बतावणी मात्र सोळा आणे वठली. पामरानें से० वस्लीस कळविलें, ‘ बाजीराव फार लबाड आहे. त्यानें आम्हांस फसविलें. तो जन्मभर असाच सर्वांस फसविणार. ’ अशीं पत्रें येतांच ता. ३१.१०.१८०० रोजीं से० वस्ली हुबळी सोडून परत निघाला, तो तुंगभद्रा पार होऊन आणि जमलेली सर्व फौज दूर करून श्रीरंगपट्टणास जाऊन राहिला. केवढी ही चतुराई बाजीरावाची कीं त्यानें एका डावांत इकडे सिंद्यास व तिकडे इंग्रजांस साफ चकविलें. एवढ्या अकलेचा उपयोग राज्य बचावण्याकडे होता तर ! पुढें दोन वर्षांनीं बाजीरावाचे हे खेळ त्याचेच गळ्यांत आले. *

३ यशवन्तराव होळकर, पूर्वायुःक्रम.—यशवन्तरावाचें एकंदर चरित्र साहसानें इतकें भरलें आहे कीं त्यास एक प्रकारची कादंबरीच म्हणतां येईल: आणि त्याच्या आयुष्यांतील नानाविध प्रसंगांची व आख्यायिकांची हकीकत एकत्र केल्यास त्यापासून मराठ्यांच्या कर्तबगारींत बहुमोल भर पडेल. मात्र हें प्रयासाचें काम आस्थेनें करणारे संशोधक पाहिजेत. ‘ ठगाची जबानी’सारखं ग्रंथ जर इतके प्रिय झाले आहेत तर त्याच्यापेक्षां जास्त अद्भुत प्रसंगांचे खरें घडलेले वृत्तान्त तत्कालीन स्थितीचे विशेष निदर्शक होतील यांत शंका नाहीं. यशवन्तरावाबरोबर होळकराच्या घराण्यांतले कित्येक लेकावळेही त्याच्याच तोडीनें पराक्रम गाजवितांना आढळतात. कुवर हरनाथसिंग, अचबेसिंग, भारमलदादा इत्यादि मंडळींचा उल्लेख यशवन्तरावाच्या हकीकतींत येतो, आणि त्यांस तो चिरंजीव असें लिहितो. यांचीं सुद्धां चरित्रें पुष्कळ अंशीं मनोरम वाटतील.+