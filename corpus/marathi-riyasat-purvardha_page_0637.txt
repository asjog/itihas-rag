बलवान् होऊन पुढें येई, त्याजला शरण जाऊन आपलें वतन वतनदारांस राखावें लागे. या घरसोडीची मीमांसा पुढें करावयाची आहे.

ईतिकदखानाचा पराक्रम पाहून बादशहा त्याजवर फार खुश झाला. बादशहानें त्यास झुलफिकारखान असा नवीन किताब दिला व याच नांवाने तो प्रसिद्ध आहे. यापुढें त्याची भरभराटच होत गेली; आणि पुढें सुमारें पंचवीस वर्षेर्यंत व विशेषतः औरंगजेबाच्या मृत्यूनंतर, मोगल बादशाहीत त्यानें पुष्कळच उलाढाली केल्या. पुढें झालेले बादशहा त्याच्याच तंत्रानें चालत. वाटेल त्यास बादशाही तख्तावर स्थापण्याची त्यास ताकद होती. जिंजीवरील मोहिमेंत बादशहाचे बाजूस हाच सरदार प्रमुख होता. त्याचा बाप आसदखान हा बादशहापाशी फार दिवस वजीर असल्यामुळें दरबारांत झल्फिकारखानाची बढतीच होत असे.

औरंगजेबाच्या मुलीनें येसूबाईचा परामर्ष घेतला. ह्या मुलीचा संबंध मराठ्यांच्या इतिहासाशीं बराच असल्यामुळें, तिची थोडी हकीकत येथें देणें अवश्य आहे. संभाजीची व हिची प्रीति कशी जमली हा एक गूढ प्रश्न आहे. तथापि उपलब्ध* झालेली हकीकत येथें सादर केली आहे. झिबुन्निसा बेगम, औरंगजेबाची वडील मुलगी, हिचा जन्म स. १६३९त झाला. ती चांगली शिकलेली होती. कुराण तिला मुखोद्गत होतें, इतकेंच नव्हे, तर त्या ग्रंथावर एक टीकाग्रंथ तिनें लिहिला असून शिवाय फारशी भाषेंत तिनें केलेलीं कित्येक कवनेंही प्रसिद्ध आहेत. ती यावज्जन्म अविवाहित राहिली. मोगल राज्यकन्यांस बरोबरीचा वर मिळणें शक्य नसल्यामुळें त्या बहुतेक अविवाहित राहत. सन १६६६ त शिवाजी दिल्लीस गेला, त्या वेळीं तिचें वय २७ वर्षांचें होतें. शिवाजीविषयीं तिनें बऱ्याच गोष्टी ऐकिल्या असल्यामुळें, त्याच्या लोकोत्तर गुणांबद्दल तिच्या मनांत चांगली आदरबुद्धि वसत होती. शिवाजीचा स्वराष्ट्राभिमान, त्याचें शौर्य व साहस, देव व मातापितरें यांजवरील त्याची निस्सीम भक्ति, आणि सर्वतोमुखीं झालेली त्याच्या नांवाची विलक्षण ख्याति, इत्यादिकांच्या योगानें त्या चतुर राजकन्येचें मन शिवाजीविषयीं फारच आतुर झालें, आणि शिवाजीच आपणास योग्य पति आहे, असें तीस वाटूं लागलें. तो दिल्लीस गेला,