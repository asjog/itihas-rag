एवंच ता. ३ जून रोजीं बाजीराव नर्मदाप्रदेशांत माल्कम यास शरण गेला तावत्-
कालपर्यंत इकडची दक्षिण इंग्रजांस मोकळी झाली. लगेच एल्फिन्स्टननें एकंदर
प्रदेशाचे चार भाग करून त्यांजवर चार हुशार इंग्रज अंमलदार कमिशनर
म्हणून नेमिले. कृष्णेच्या दक्षिणेकडील प्रदेशाचा कारभार व कोल्हापुर संस्थानाची
देखरेख चॅप्लिन् यास सांगण्यांत आली. वारणेपासून नीरेपर्यंतचा प्रदेश छत्रपतीस
द्यावयाचा होता, ती व्यवस्था अंमलांत येईपावेतों त्याजवर कॅ. हेन्रि डंडास रॉबर्ट्सन
याची नेमणूक करण्यांत आली. भीमेपासून चांदवडपर्यंतच्या प्रदेशावर हेन्रि पॉर्टिजर
याची नेमणूक झाली, आणि खानदेशाकडील मुलखाचा कारभार कॅ. जॉन ब्रिग्ज याचे
सुप्रत करण्यांत आला. हे चारही गृहस्थ हुशार व इभ्रतीचे आणि क्रांतीच्या काळांत
लोकांचीं मनें संतुष्ट ठेवून इंग्रजांचा अंमल स्थिरावण्यांत अत्यंत दक्ष होते. एल्फिन्स्टननें
त्यांस कामाची दिशा लावून दिली. मुलखाचा बंदोबस्त, वतनदारांचे हक्क, कायदे,
सरकार देणें, रीतरिवाज, देवस्थानें वगैरे नानाविध बाबतींसंबंधानें एक मोठी व्यापक
प्रश्नावलि तयार करून ती एल्फिन्स्टननें या चौघांकडे पाठविली. चौघांनींही मोठ्या
कसोशीनें तपास करून अत्यंत काळजीनें व मेहनतीनें त्या प्रश्नावलीचे जबाब तयार
केले; ते व त्यांनीं गोळा केलेली माहिती आज सुद्धां मोठी उपयोगाची समजली जाते.
चॅप्लिन, रॉबर्ट्सन, पॉर्टिजर व ब्रिग्ज हीं चार नांवें अव्वल इंग्रजी कारभारांत विशेष
नामांकित गणलीं जातात. यांस डेक्कन कमिशनर्स अशी संज्ञा आहे. खुद्द पुणे शहराचा
कारभार रॉबिन्सन याजकडे होता. हा रॉबिन्सन व त्याच भागाचा कमिशनर कॅ.
रॉबर्ट्सन या दोन व्यक्ती वेगळ्या आहेत हें वाचकांनीं ध्यानांत ठेवावें.

पेशव्याचे राज्याचा वसूल स. १८१५ सालीं इनामें जहागिरी वगैरे सोडून
९६७१७५३रु. होता. त्यांपैकींपुढें २३ लक्षांचा मुलूख सातारचे राजास देण्यांत आला;
आणि बाजीरावास आठ लाखांची नेमणूक झाली, ते १४ लाख वजा जातां बाकी
६२ लाखांचा मुलूख इंग्रजांचे ताब्यांत आला. शिवाय जहागिरी वगैरे खालसा
झाल्या त्यांचे २५ लाख वाढले. मिळून सर्व खर्च भागून इंग्रजांस सालीना पन्नास
लाखांची निव्वळ बचत होऊं लागली. ( प्रिन्सेप ).

पुण्यास राहून एल्फिन्स्टननें मुलखांत इंग्रजी अंमल बसविण्याचें इलाज तावडतोब
घेतले. त्यासाठीं तो प्रांतांत सारखा फिरत राहून किल्ले काबीज करीत होता. चिमाजी-
आपा पेशव्याची रजा घेऊन स. १८१८ च्या जून महिन्यांत परत येऊन फुलगांवीं
राहिला. तेथें एल्फिन्स्टननें त्याची भेट घेऊन काशीस राहण्याची त्याची व्यवस्था लावून