किल्ल्याच्या उत्तरेकडील वायव्येशी एक लहानसें शहर बसवून त्यास शाहूनगर असे नांव दिलें. त्यासच हल्लीं सातारा असें म्हणतात. या शाहूनगराची रचना व त्यांतील भागांची नांवें शाहूछत्रपतीच्या अमदानीची चांगली ओळख करून देतात. व्यक्ति, स्थळें, आख्यायिका इत्यादि राष्ट्रीय भावना जागृत करणाऱ्या गोष्टींचें स्मरण कायम ठेवणें, हें इतिहासाचें एक मुख्य काम असल्यामुळे, अर्धे शतकपर्यंत महाराष्ट्राशीं एकजीव झालेल्या या पुण्यविभूतीसंबंधानें मागें न आलेली अशी माहिती या स्वतंत्र कलमांत संकलित करण्याचा विचार आहे. त्यांत शाहूचें राजधानीचें शहर सातारा यास साहजिक महत्त्व आहे.

शाहूनगराची स्थापना सन १७२१ च्या सुमारास झाली असावी. शाहूच्या व पेशव्यांच्या आरंभी भेटी होत त्या रोजनिशींत नोंदलेल्या आहेत, त्यांवरून त्याच्या रचनेचा थांग लागतो. इहिदे अशरीन मया व आलफ्च्या सफर महिन्यांत (स. १७२१) शाहूची भेट बाजीरावानें सातारा किल्ल्यावर घेतली. त्यानंतर सात आठ महिन्यांच्या भेटी माची किल्ले सातारा येथें झालेल्या आहेत. त्यापुढें इसन्ने अशरीनच्या जिल्काद महिन्यांत (सन १७२२) शाहूनगर नजीक किल्ले सातारा येथे बाजीरावानें शाहूची गांठ घेतली, असा उल्लेख आहे. अर्थात् स. १७२२ चे सुमारास शाहूनगरची स्थापना झाली. राजधानींतल्या या भेटी शाहू तख्तावर बसून घेई. (ना. सा. रो. भा. २ बाजीरावाचे मुक्काम.)

शाहूची गादी प्रथम सातारा किल्ल्यावर राज्याभिषेक झाला तेथें होती, तेथून पुढें ती त्यानें शाहूनगरांत माचीवर रंगमहाळचा वाडा बांधून तेथें आणिली. तख्ताचे मागील बाजूस चौकांत विहीर होती त्यास तख्ताची विहीर असें म्हणतात. रंगमहालचा वाडा स. १८७४ त जळाला, त्याचा आतां अवशेष कांहीं नाहीं. जिला अदालत म्हणतात, ती इमारत शाहूनें बांधिली, त्या जागेंत पेशवे उतरत आणि त्याच्या जवळच पुरंदऱ्यांचा वाडा आहे. शाहूच्या वेळच्या व त्यानंतरच्या स्थितीत शहराची रचना व