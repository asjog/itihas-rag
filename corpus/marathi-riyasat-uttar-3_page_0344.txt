झगडा सुरू झाला तेव्हां त्यानें मार्टंडेल यास काल्पी येथें चहूकडे टेहेळणी करण्या-
साठीं ठेवून दिलें. नोव्हेंबर महिन्यांत काल्पीहून कुंच येथें जाऊन तें ठिकाण मार्टंडेलनें
हस्तगत केलें. या पूर्वींच म्हणजे सप्टेंबर महिन्यांत यशवंतरावाचे सूचनेवरून मीरखान
बुंदेलखंडांतील काम सोडून भोपाळचे मुलुखांत शिरला होता. भोपाळचे नबाबानें
नागपुरकर भोसल्याचा मुलूख दाबला होता, तो सोडविण्यासाठीं दौलतरावही त्या
बाजूस कां गेला तें वर्तमान पुढें यावयाचें आहे. भोपाळचा मुलूख लुटून मीरखान
भेलसा ताब्यांत घेऊन सागरवर आला. तेथें अंबाजी इंगळे व मीरखान एकत्र झाले,
आणि दौलतराव त्या बाजूस येत होता त्यास मिळवून घेऊन इंग्रजांवर चढाई
करण्यास सिद्ध झाले. अशा स्थितीत भरतपुरावर यशवंतरावाचा इंग्रजांशीं प्राणांतिक
झगडा सुरू झाला, तेव्हां त्यानें मीरखानास आपल्या मदतीस भरतपुरास बोलावून
घेतलें, त्यामुळे बुंदेलखंडांतील कार्यभाग मागें पडला; आणि मार्टंडेल कालीसिंध
नदीवर मुक्काम करून राहिला. त्या ठिकाणीं त्यास ता. १३-१-१८०५ रोजीं
रेसिडेंट जेंकिन्सचें पत्र आलें, कीं ' सिंद्यांचा आमचा बेबनाव होऊन मी त्यांची
छावणी सोडून निघून गेलों. तुम्हीं सावध रहा.' त्यावरून मार्टंडेल सिंद्यावर
चालून जाण्याच्या बेतांत होता. परंतु या वेळीं आपणावर कठिण प्रसंग गुदरणार
असें पाहून ग० ज० नें आपले हात आखडले आणि मार्टंडेल यास तातडीचे
हुकूम पाठवून लढाईपासून निवृत्त केलें. सिंद्याचा व इंग्रजांचा या वेळीं उघड बेबनाव
झाला होता, आणि ग० ज० नें मुद्दाम माघार घेतली नसती, तर सर्व मराठ्यांची
जूट होऊन त्याचे परिणाम इंग्रजांस अनिष्ट झाले असते.
से० लेकचे हल्ले वारंवार विफल होऊन इंग्रजांची दुर्दशा झाली आणि त्याच संधीस
सिंद्याशीं त्यांचा बेबनाव होऊन हिंदी सत्ताधीशांची प्रचंड जूट जमण्याचा योग आला.
सिंद्यानें आपली फौज घेऊन भरतपुरावर जाण्याचें ठरविलें. उन्हाळाही जालीम सुरू
झाला; आणि भरतपूरचें युद्ध न आवरेल तर पुढें पावसाळ्यांत आपल्यावर कठिण
प्रसंग येईल अशी चिंता इंग्रजांस लागली. अशा अडचणींत लेकनें लढाईचा उद्योग
थोडा ढिला पाहून जाठांकडे व होळकराकडे कपटविद्येचा प्रयोग सुरू केला. जाठास
त्यानें कळविलें कीं, ' एवढें युद्ध चालविण्यांत तुमचा फायदा तो काय ? लढण्याऐवजीं
तुम्ही आमच्याशीं समेट कराल तर तुमचा जास्त फायदा होण्याचा संभव आहे.'
असें बोलणें सुरू करून अत्यंत सवलतीच्या अटींवर दोन दिवसांत लेकनें जाठाशीं
तह करून त्यास अलग केलें. ता. १०-४-१८०५ रोजीं उभय पक्षीं कलमें मान्य