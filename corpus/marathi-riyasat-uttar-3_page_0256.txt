आपला दुभाष्या रघूजीकडे पाठवून पूर्वीच्या प्रश्नाचा जबाब विचारिला. त्यास रघूजीनें कळविलें, कालच मला ग. ज. चें पत्र येऊन वसईच्या तहाची बातमी प्रथम कळली. त्यानंतर ता. ८ जून रोजीं सिंदे भोसल्यांचें पहिलें खलबत झालें. दुसरेच दिवशीं कॉलिन्सनें सिंद्याकडे आपला सेक्रेटरी पाठवून स्नेह कीं बिघाड या प्रश्नाचा खुलासा विचारला. परंतु वेळ मारून नेण्यापलीकडे दुसरें उत्तर सिंद्यानें त्या वेळीं दिलें नाहीं. त्यानंतर १२ जून रोजीं कॉलिन्सनें सिंद्यास व भोसल्यास पत्रें लिहून कळविलें कीं, ‘ आपल्याकडून लगोलग उत्तर न येईल तर मला आपली छावणी सोडून निघून जावें लागेल. ’ त्यावर सिंद्यानें तीन दिवसांची मुदत मागितली. रघूजीनें जबाब दिला कीं, मला अद्यापि एकंदर व्यवहारांची हकीकत कळली नाहीं, ती समजून घेण्यास मुदत पाहिजे. अशा रीतीनें या त्रिवर्गांचा व्यवहार हळूहळू वर्दळीवर येत चालला. पुढें सिंदे भोसले यांनीं कळविलें, ‘ स्नेह कीं बिघाड, याचा निकाल सांगणार आम्ही एकटे कोण ? पेशवे होळकर वगैरे सर्व प्रमुखांनीं एकत्र भेटूनच हा निकाल सांगितला पाहिजे. ’ पैकीं होळकर या वेळीं त्वरित भेटीच्या टप्प्यांत नव्हता. ता. १८ जून रोजीं कॉलिन्सनें रघूजीची भेट घेण्याची इच्छा दर्शविली. पण रघूजीनें त्याची गाठ घेतली नाहीं. त्यावरून १९ जून रोजीं कॉलिन्सनें दौलतरावास पत्र लिहिलें, कीं ‘ दोन दिवसांत तुम्हीं निकाली जबाब न दिल्यास ता. २२ रोजीं मी तुमची छावणी सोडून चालता होईन.’ त्यावर सिंद्यानें सहा दिवसांची मुदत मागितली. दरम्यान रघूजीनें ता. २५-६ रोजीं कॉलिन्सची भेट घेतली, पण बोलणें कांहीं झालें नाहीं. नंतर २८ जून रोजीं कॉलिन्सनें दौलतरावाकडे जबाब विचारला. त्यावर सिंद्यानें कळविलें, ‘ आपण त्रिवर्ग येथें एकत्र भेटून खुल्या अंतःकरणानें या प्रकरणाची वाटाघाट करूं. ’ सिंदे भोसले असेंही म्हणूं लागले, कीं ‘ वसईच्या तहाची नकल अद्यापि आमच्याकडे पेशव्याकडून आली नाहीं. ती आल्याशिवाय व पेशव्याची भेट झाल्याशिवाय आम्ही परभारें निकाली जबाब तो काय देणार ! ’ नंतर ता. १ जुलई रोजीं कॉलिन्सनें दौलतरावाची गांठ घेतली, आणि निष्कारण कालहरण करून तुम्ही आम्हांस कसे अडचणींत टाकीत आहां, या संबंधानें त्याची कानउघाडणी केली; आणि असेंही साफ कळविलें कीं, ‘ तुम्ही आपल्या सर्व फौजा घेऊन येथें जमलां, अशा स्थितींत वस्लीनें युद्ध सुरू केल्यास त्याची जबाबदारी तुमचेवर आहे. ’ त्यावरून ता. ४ जुलई रोजीं पुनः तिघांच्या भेटी होऊन वाटाघाट झाली. त्या वेळीं भोसल्याचे तर्फेनें त्याचा वकील श्रीधरपंत बोलत होता.