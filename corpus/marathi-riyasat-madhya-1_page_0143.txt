त्या वेळीं पुण्यास वास्तव्य नव्हतें. बाळाजीस प्रचारांत बाळाजीपंत नाना असें
म्हणत. त्यास दोन मुलगे व दोन मुली असल्याचा उल्लेख आहे. वडील बाजीराव
पेशवाईचीं वस्त्रें घेते समयीं वीस बावीस वर्षांचा व चिमणाजी आपा दहाबारांचा
होता, यावरून बाजीरावाचा जन्म स. १६९८ चा असून, त्यास मृत्यु तरुण-
पणींच आला, यावरून हा जन्मकाळ साधार ठरतो. बाजीरावाचे पाठीवर मुलगी
भिऊबाई, तिचे नंतर चिमाजी व सर्वांत धाकटी अनुबाई असा क्रम दिसतो.
या चारही अपत्यांचे विवाहसंबंध जुळवितांना बाळाजीनें द्रव्यवान्, बुद्धिमान्, व
शाहूचे मर्जींतील सावकारी घराणीं मुद्दाम पसंत केलीं. बाजीरावाची बायको
काशीबाई महादाजी कृष्ण जोशी शाहूचा सावकार याची मुलगी. 'बाळाजींनीं
महादाजीपंतास म्हटलें जे, तुमची कन्या बाजीरावास करीन. बहुत बजीद झाले,
तेव्हां कन्या दिली.' त्याच वेळीं बाळाजीनें वडील मुलगी भिऊबाई दुसरा
सावकार बाबूजी नाईक बारामतीकर जोशी याचा भाऊ आबाजी यास देण्याचे
ठरवून, दोन्ही लग्नें बहुधा एकदमच सन १७१०-११ चे सुमारें, पेशवाई
मिळण्याचे अगोदर केलीं. त्या वेळीं बाजीराव बारा वर्षांचा व भिऊबाई आठ नऊ
वर्षांची असावी. ती ता. ७-१-१७४७ रोजीं वारली. चिमाजी आपाचें लग्न
स. १७१६ त त्रिंबकराव पेठ्याचे बहिणीशीं झालें. नांव रखमाबाई. हिचा मुलगा
सदाशिवराव भाऊ. त्याचा मामा त्रिंबकराव पेठे. या लग्नासाठीं बाळाजीनें
ब्रम्हद्रस्वामीचे पांच सातशें रुपये कर्ज काढून त्यास बाजीरावाचा हवाला म्हणजे
जामीनगत लिहून दिली होती. शेवटचें लग्न अनुबाईचें, बहुधा स. १७१९ त
बाळाजी कोल्हापुराकडे असतांच, तिकडील घोरपड्यांचे पदरचा व्यंकटराव जोशी
घोरपडे इचलकरंजीकरांचा पूर्वज याच्याशीं झालें. ती ता. ३०-१२-१७८३
रोजीं वारली. तिच्या लग्नानंतर लवकरच बाळाजी मृत्यु पावला. यावरून
वाटतें कीं बाळाजी अखेरपर्यंत पैशाचे अडचणींत असून आप्तस्वकीय व स्नेही
सोबती यांचें बुद्धिसामर्थ्य व द्रव्यसाह्य मिळवून निभावणूक करीत होता. स.
१७१९-२० त झालेलें लग्न बाजीरावाचे नव्हे इतका उशीरा लग्नें तेव्हां होत
नसत, व मुलीही मोठ्या मिळत न त, हें निर्विवाद आहे.