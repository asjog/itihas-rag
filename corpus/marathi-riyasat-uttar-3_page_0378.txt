यशवंतरावाविषयीं बाजीरावाचा ग्रह किती अप्रयोजक व निंद्य होता, हें खालील पत्रावरून दिसून येतें. त्यास वेड लागल्यावर दोन तीन वर्षांनीं आसन्न स्थितींत जेजुरी येथें कुलदेवाचें दर्शन घेण्याची त्यास मोठी इच्छा झाली. त्यासाठीं दक्षिणेंत येण्यास त्यानें बाजीरावाची परवानगी मागितली. त्याबद्दल बाजीरावानें ता. १७-२-१८११ रोजीं छत्रपतीकडे पत्र लिहिलें तें असें:—‘ होळकरास येण्याविषयीं सरकारांतून आज्ञा न झाली तरी जबरदस्तीनें दक्षिणेंत यावयाचा त्यांचा इरादा आहे. केवळ प्रकृतीच ठीक नाहीं म्हणून येणार कीं देवदर्शनाचे निमित्तानें जबरदस्तीनें येणार, कोणत्या मतलबाकरतां येतो याचा निश्चय नाहीं. होळकराचें आमचें वांकडें कसें व त्यानें प्रांताची दशा कशी केली हा मजकूर जगप्रसिद्ध आहे. यास्तव होळकराचें इकडे येणें जाहालें असतां मीं पुण्यास राहावें हें मसलतीस येत नाहीं. त्याचे येण्याचा प्रकार दिसला म्हणजे मीं विजयदुर्गास जाऊन राहण्याचा बेत केला आहे. होळकर इकडे आल्यावर प्रसंग कसा पडतो याचा नेम आज समजत नाहीं. पूर्वी चिमणाजी रघुनाथ व विनायक अमृतराव यांचे नांवें पेशवाईचीं वस्त्रें आणून बखेडे झाले. सातारा जागा नाजूक बलकुबलीस राहवयाचे उपयोगी नाहीं. प्रसंगाचे दिवस त खासा स्वारी साताऱ्यास राहणें हे माझे व सदाशिव माणकेश्वरांचे विचारास येत नाहीं. त्यास रायगड जागा चांगली मजबूत. तेथें फौज पाठवून वस्त्रें आणूं किंवा बंडबखेडा करूं तर होणार नाहीं. याजकरितां साहेबांचे मर्जीस आल्यास यशवंतराव होळकर दक्षिणेंत येऊन माघारा गेल्यावर मी विजयदुर्गाहून पुण्यास येईन, ते समयीं साहेबांची स्वारी साताऱ्यास जावी. कदाचित् होळकरानें लढाईच्या इराद्यावर येऊन बखेडा केल्यास ते मसलत शेवटास जाय तों महाराजांनीं रायगडास, कुटुंब सुद्धां आनंदांत असावें. मसलत शेवटास गेल्यावर मग साताऱ्यास यावें. याचें मनन करून मसलत बाहेर कोठें न फोडतां आज्ञोत्तर यावें.’ *

सिंदे होळकरांचीं युद्धें संपून कैक वर्षे देशांत शांतता नांदत असतां वेड लागलेल्या दौलतरावाची एवढी दहशत बाजीरावास वाटावी हें केवढें आश्चर्य ! उलट त्यानें होळकरास सन्मानपूर्वक बोलावून त्याचा सत्कार करून मागील दुष्टावा मनांतून काढून टाकण्यास ही संधि चांगली आली होती. त्यांत बाजीरावाचाच लौकिक चांगला झाला असता. एकट्या होळकरानें येऊन बाजीरावास पेशवाईवरून काढण्याची गोष्ट आतां मनांत आणणें सुद्धां अशक्य होतें. इंग्रजांनींच त्याचा बंदोबस्त