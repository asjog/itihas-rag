लागतें. ऐश्वर्याच्या भरांत शत्रूस हलकें समजण्याची खोड यावेळी पेशव्याचे व सदाशिवरावाचे ठिकाणीं थोडीबहुत उद्भवली होती, असें वाटूं लागतें.

म्हैसुरचें प्रकरण मिटल्यावर गोपाळराव पूर्वेकडे वळून, दमकचेरीच्या खिंडींत येऊन, इंग्रज व फ्रेंच हे मद्रासेस एकमेकांशीं झगडत होते त्यांजकडून कांहीं लाभ करून घेण्याचा प्रयत्न करूं लागला. पण तेथे त्याची डाळ शिजली नाहीं. फ्रेंचांचा त्यास राग येऊन त्यानें तिरुपतीचें देवालय हस्तगत केलें; आणि पुढील उत्सवाच्या प्रसंगीं देवास होणारी मोठीशी मिळकत पटकावण्याचा त्याचा इरादा होता. परंतु स. १७५९ च्या पावसाळ्यांतच त्यास पुण्याहून बोलावणें आल्यानें तो परत गेला. तिरुपतीवर त्यानें जी थोडीशी फौज ठेविली होती तीही पुढें अर्काटच्या नबाबानें काढून दिली. (डफ भा. २-११७) स. १७६० च्या आरंभी गोपाळराव उदगीरच्या लढाईत होता. आणि ता. २ एप्रिल स. १७६० रोजी त्यानें दौलताबादचा किल्ला हस्तगत केला, ती हकीकत निजामाचे प्रकरणीं मागें पृ. ४०५ वर स्वतंत्र कलमांत दिली आहे.

हैदर मध्यें आला नसता तर, श्रीरंगपट्टण खास मराठ्यांचे हातीं पडले असतें. मराठ्यांचा व मद्रासकडील इंग्रजांचा निकट संबंध याच वेळीं येता; आणि महाराष्ट्राच्या इतिहासाला निराळें वळण मिळतें. येणेप्रमाणें हैदरानें दक्षिणेस व अब्दालीनें हिंदुस्थानांत मराठ्यांच्या आड येऊन, इंग्रजांना पुढें येण्यास संधि करून दिली. हैदरअलीने जो आक्रम म्हैसुरांत केला त्याच्याकडे सर्व मराठे सरदारांचें लक्ष लागून गेलें होतें यांत संशय नाही. [ राजवाडे खं. १ पृ. २१८ ] हैदर मध्यें न येता तर इंग्रजांचा रिघाव हिंदुस्थानांत झाला नसता, हा तर्क सामान्यतः पटण्याजोगा नाहीं. स. १७६० त हैदरअलीला काबूंत आणण्याकरिता नंदराजानें मराठ्यांची मदत मागितली होती, पण ती त्यांस देतां आली नाहीं. [ इ. सं. पे. टि. भा. २ पृ. २२ ]