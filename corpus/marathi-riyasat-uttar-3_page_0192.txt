बाजीरावाची सारखी तारांबळ चालू झाली. ‘श्रीमंत पुण्याहून सासवडचे मुक्कामीं गेले. तेथें यशोदाबाई व नाना फडणिसाची बायको व प्रतिनिधि यांस पुरंदरीं ठेवून मागती सासवडचे मुक्कामीं आले, ( ता. ८-१२-१८०० ). जाण्यापूर्वी त्यांनीं बाळोजी कुंजर यास कारभारावर नेमिलें आणि चिमाजी आप्पा, यशोदाबाई, जिऊबाई भानु, परशुरामपंत प्रतिनिधि आणि मोरोबादादा फडणीस हीं राजकारणी माणसें नजर-कैदेदाखल त्यानें आपल्याबरोबर चालविलीं. यशोदाबाईस भीति पडली कीं, हे आपणांस कोठें तरी किल्ल्यावर अडकवून ठेवतील. या भीतीनें ती बाहेर पडेना, तेव्हां नानासाहेब पेशव्याचे नाटकशाळांकडून तिला जबरदस्तीनें बाहेर आणून पालखींत घातलें. चिमाजी आप्पाचें दत्तविधान बाजीरावानें रद्द करविलें होतें, तरी तीं दोघें एक होऊन आपणांस दगा देतील अशी भीति बाजीरावास नेहमींच होती.

मल्हारराव होळकराची स्त्री जयाबाई आपल्या मुलासह कुंट्याच्या वाड्यांत बंदोबस्तानें राहत होती, तिच्या मुलास मारण्याकरितां काशीरावानें दोन तीनशें मारेकरी पाठविले. त्यांस बाईच्या लोकांनीं पराजित करून हुसकून दिलें. पुढें तिला बाजीरावानें शनिवारवाड्यांत आपल्याजवळ आणून ठेविलें. प्रसंग पडेल त्याप्रमाणें दौलतरावावर शह ठेवण्यासाठीं होळकराचा हा मोहरा हातांतून जाऊं देऊं नये असा बाजीरावाचा घाट होता. परंतु दौलतरावानें त्यांस आपल्याबरोबरच उत्तरेस नेलें. काशीराव मागें कांहीं दिवस पुण्यास राहिला.

सन १८०० च्या डिसेंबरांत दौलतराव उत्तरेची वाट चालू लागला, तो जांबगांवास मुक्काम करून फेब्रुअरी अखेर बऱ्हाणपुरास दाखल झाला. अंगीं तडफ असती तर तो लगोलग पुढें जाऊन तिकडील बंदोबस्त वेळींच करूं शकला असता. पण बऱ्हाणपुरास चार पांच महिने त्यानें फुकट घालविले. शौर्य, तडफ, धाडस इत्यादि गुणांचा त्याच्या अंगीं अत्यंत अभाव असून, हलक्या लोकांच्या नादीं लागल्यानें त्याच्या कारभारांत हुकमत व व्यवस्था बिलकूल राहिली नाहीं. बऱ्हाणपुराहून काशीराव होळकरास त्यानें आपल्या जवळ बोलावून घेतलें. काशीरावाबरोबर फ्रेंच सैनिक दूद्रनेक होता, त्यास दौलतरावानें बऱ्हाणपुराहून यशवंतरावावर रवाना केलें. पण यशवंतरावानें त्याचा पराभव करून त्यास आपल्या बाजूस वळवून घेतलें, आणि महेश्वराजवळचे नर्मदेचे घाटांचा बंदोबस्त केला.

बुंदेलखंडांत लखबाची सलाबत मोठी असून दतिया वगैरे ठिकाणच्या राजांनीं त्यास चांगली मदत केली, त्यामुळें ग्वाल्हेरच्या या स्वगृहांत . बाया मालक होऊनच