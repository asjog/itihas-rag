ण्याचा प्रघात ह्या देशांतच नव्हे तर युरोपांतही आढळून येतो. हिंदुस्थानांत प्राचीन व अर्वाचीन काळीं सर्व राजांनीं गुरु केले आहेत. तथा प्रकारची गुरुभक्ति शिवाजीची रामदासाच्या ठिकाणीं होती. रामदास स्वामींनें नीतिमत्तेचा, देशाभिमानाचा, परस्परविश्वासाचा व राजनिष्ठेचा धडा राष्ट्रास घालून दिला. परस्परविश्वास, देशाभिमान, वगैरे राष्ट्रीय नीतिमत्तेचे घटक गुण त्यानें उत्पन्न केले. रामदासानें महाराष्ट्रधर्माचा म्हणजे मराठ्यांच्या कर्तव्याचा उपदेश लोकांस करून, तें कसें करावें हें लोकांस शिकविलें. दरएक गांवाच्या बाहेर मारुतीचें देवालय बांधवून तेथें शारीरिक व मानसिक संपत्ति तयार करण्याची योजना निर्माण केली. जे अकरा मठ रामदासानें स्थापिले ते क्षत्रियांचे व मराठ्यांचे भरवस्तीचे गांव असून, तेथें सर्व वर्णाच्या लोकांनीं जमून आपल्या कर्तव्याचा खल करावा अशी योजना होती. या कारणास्तव रामदासाचा उद्योग शिवाजीच्या घटनेस पोषक झाला. एक दुसऱ्या शिवाय लंगडा पडला असता. ह्या उद्योगसंबंधानें लोकांपुढें आपलें नांव यावें अशी रामदासाची इच्छा असती तर, रामदासाचाही पुष्कळसा पत्रव्यवहार आज सांपडला असता. परंतु राजकारणाच्या निरर्थक पत्रव्यवहारांत रामदासानें मन घातलें नाहीं. सर्व लोकांच्या हिताचा बोध लिहिण्यांतच त्यानें आपली लेखणी व जिव्हा झिजविली. राष्ट्रांतील लहान थोर मंडळीस राष्ट्रकार्य करण्याचा उपदेश करून त्यानें त्यास शिवाजीच्या कामास मदत करण्यास पाठविलें. वाटेल तें काम पडो, जिवाची परवा न करितां व स्वतःचें हित न पाहतां, तें काम तडीस न्यावयाचें, अशा प्रकारची मनोभावना शिवाजीच्या वेळेस पुढारी पुरुषांची तयार होती, तिचा उत्पादक रामदास होय. रामाच्या नांवानें काम करावें, रामाला तें अर्पण करावें, अशा बुद्धीनेंच शिवाजी, संभाजी, व राजाराम यांच्या वेळीं राष्ट्रभक्तांनीं कामें केलीं. संभाजीनें अतिशय जाच केला असतांही त्याच्या लोकांनीं आपलीं कामें टाकलीं नाहींत किंवा ते रुसून निघून गेले नाहींत. म्हणूनच अनेक संकटांतून महाराष्ट्राचा त्या वेळीं बचाव झाला. उत्तरकालीन मराठशाहीत ही मनोभावना नाहींशी झाली आणि राष्ट्राचा अधःपात सुरु झाला.

कागदपत्रांच्या पुराव्यावरून रामदासाची ही कामगिरी सिद्ध करून दाखवितां येत नाहीं, हाच त्या कामगिरीचा एक पुरावा आहे. राम-