व दुसरे कितीएक सरदार यांचाही अशाच प्रकारें पाडाव झाला. ते मराठ्यांचे कबजांत सांपडले; आणि दोन लाख दंड भरून मोकळे झाले. कर्नाटकच्या सरहद्दीवर जान निसारखान व तुहव्वरखान ह्यांचा पराभव झाला. दोघांसही गोळ्या लागल्या; पण नशिबानें वांचले. दुसऱ्या मीमी म्हणणाऱ्या सरदारांचीही संताजीपुढें तीच गत झाली. ह्या बातम्या ऐकून औरंगजेबाची पांचांवर धारण बसली. तथापि बाह्यतः त्यानें आपला धीर सोडिला नाहीं.’

खाफीखान त्या वेळीं दक्षिणेत होता. त्यानें वर्णिलेल्या लढायांत शेवटची शिवाय करून बाकीच्या सर्व राजाराम पन्हाळा प्रांतीं असतानांच झाल्या. त्या वेळीं राजारामाचे मुख्य साथीदार रामचंद्र नीळकंठ व संताजी घोरपडे हे होते. रायगडच्या वेढ्यांत कमतरता पाडावी, म्हणून प्रत्यक्ष बादशहाच्या छावणीवर छापा घालण्याची ह्या दोघांनीं मसलत केली. धनाजी जाधवाच्या फौजेंतील दोन हजार शिपाई व विठोजी चव्हाण ह्यांस बरोबर घेऊन संताजी आपले बंधु बहीरजी व मालोजी यांजसहवर्तमान पन्हाळ्याहून तुळापुरीं जावयास निघाला. मध्यरात्रीचे अमलांत बादशहाचे छावणीगसून तीन कोशांवर छबिन्याचे स्वारांची गांठ पडली. त्यांस संताजीनें सांगितलें, कीं बादशहाचे सरदार शिर्के व मोहिते यांजकडून आम्ही छबिन्यास गेलो होतों, ते परत जात आहों. अशी पक्की खूण सांगितल्यामुळे त्यांस अडथळा झाला नाहीं. त्यांनीं बादशहाचे लष्करांत शिरून छापा घातला. बादशहाच्या डेऱ्याचे तणावे तिघे बंधु घोरपडे व चव्हाण यांनीं तोडिलें; आणि सोन्याचे कळस काढून घेतले. नंतर थोडीशी चकमक उडाली. त्यांतून निभावून ते सिंहगडच्या झाडींत आले. सिंहगडचा अधिकारी प्रतापराव गुजराचा पुत्र सिवोजी गुजर ह्यानें त्यांची बरदास्त ठेविली. संताजी लगट करून घाटाखालीं उतरला व रायगडाला वेढा घालणाऱ्या ईतिकदखानावर छापा घालून, त्याचे पांच हत्ती घेऊन ते त्यानें मोठ्या त्वरेनें पन्हाळ्यास राजारामापुढें आणून हजर केले. संताजीच्या ह्या पराक्रमानें राजाराम फारच संतुष्ट झाला. इकडे संभाजीचा वध होत असतां, त्याच ठिकाणीं मराठ्यांनीं बादशाही छावणीवर हा छापा घातला. संभाजीचा वध केला, तरी मराठ्यांचा जमाव आहे तसाच आहे, व त्यांजवरोबरील