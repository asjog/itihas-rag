वगैरे मराठे सरदार फितूर करून त्यांस शाहू महाराजांकडे पाठवून दिलें. परशुरामपंत प्रतिनिधि लढाईच्या इराद्यानें शाहूमहाराजांवर चालून गेला खरा, परंतु लढाईंत जाधवराव वगैरे सरदार तिकडे मिळालेले पाहतांच तो पळून साताऱ्यास आला. नंतर शाहू महाराजांनीं सातारा काबीज करून परशुरामपंतास कैद केलें. हें वर्तमान येतांच ताराबाईंनीं रामचंद्रपंतांस कैदेतून सोडून रांगण्यास आणिलें; आणि आपला मुलगा शिवाजी व सवतीचा मुलगा संभाजी या दोघांस रामचंद्रपंतांच्या मांडीवर बसवून राज्यसंरक्षण करण्याविषयीं त्यांची विनवणी केली, तेव्हां रामचंद्रपंत पुनः राज्यकारभार चालवू लागले. इचलकरंजीचे संस्थापक नारो महादेव याची त्यांस उत्तम प्रकारची मदत होती. रामचंद्रपंतांचें मन वळविल्यावर, त्याच्या मार्फत धनाजी जाधव, खंडे बल्लाळ व परशुरामपंत यांनाही शाहूकडून फोडून, आपल्या बाजूस आणण्याचा प्रयत्न ताराबाईंनीं केला, पण हा बेत फारसा सिद्धीस गेला नाहीं. ’

भाऊबंदकीच्या या झगड्यांत लोकांच्या मनांत लढण्याचा आवेश बिलकुल नव्हता असें म्हटलें तरी चालेल. स्वतः ताराबाई मात्र त्वेषानें लोकांस भर देई, शिवाजीच्या नांवानें अनेक आज्ञापत्रें काढी, आणि शाहूस मिळणाऱ्यांची जोराजोरीनें निर्भर्त्सना करी. तिच्या तोंडावर उलट बोलण्याची छाती नसल्यामुळें लोक होस हो ह्मणत, आणि दूर गेल्याबरोबर स्वार्थाकडे नजर देऊन प्रसंग पडेल तसे वागत. आपआपल्या वतनांबद्दल इकडे शिवाजीच्या व तिकडे शाहूच्या दोघांच्याही सनदा ते मिळवून ठेवीत. कारण, न जाणों, उद्यां जो अधिकारावर कायम होईल त्याची मर्जी राखणें त्यांस जरूर होते. ‘ शाहूराजे यांजकडील कागदपत्र माणूस आपणाकडे आले नाहींत. जर ही गोष्ट आपणाकडे शाबीत जाहली तरी स्वामींनीं शासन करतील त्यास मान्य आहों. आज्ञा जाहालिया सेवेसी येऊं, ह्मणून कित्येक तपसिलें भावभक्तिनिष्ठेने लिहिलें तें विदित झालें. तुह्मी वतनदार एकनिष्ठ वर्तणूक करीत असतां, नसतें तुफान तुह्मांवर कोण ठेवूं पाह्तो ! हुजूर दर्शनास येणें. ’ असें ता. १०-११-१७०७ रोजीं शिवाजी ज्या वतनदारास लिहितो त्यासच पुढें तीन महिन्यांनीं तारीख २ मार्च १७०८ रोजीं शाहू लिहितो, ‘ तुह्मी विनंतिपत्र पाठविलें