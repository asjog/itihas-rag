सीतूच्या हाताखालील कित्येक मंडळीस त्यानें आश्रय दिला. करीमखानाचा सरदार भिकू सय्यद ज्यानें सन १८१५ त गुंतूर पर्यंतचा प्रदेश लुटून पुष्कळ लूट पैदा केली, त्यासही यशवंतरावानें आपल्याजवळ आश्रय दिला. यशवंतरावाचा मुकाम जावद येथें असतां त्याजवर ता. २९-१-१८१८ रोजीं इंग्रज फौजेनें हल्ला करून त्याची फौज उधळून दिली. यशवंतरावभाऊचा घोडा फार चांगला होता त्यावरून जीव बचावून तो पळून गेला. त्याचे तीन किल्ले कमळनेर,* रायपुर आणि रामनगर उदेपुरच्या हद्दींत होते ते त्यांनीं हस्तगत करून उदेपुरच्या राण्यास परत दिले. या पूर्वीच थोडे दिवस त्या राण्यानें इंग्रजी छत्राचा आश्रय केला होता. जावद व नीमच हे दोन परगणे यशवंतरावभाऊस सिंद्यानें जहागिरी दाखल दिले होते ते, तो पुनः इंग्रजांवर उठणार नाहीं अशी हमी दौलतरावाकडून घेऊन सिंद्याच्या मध्यस्थीवरून इंग्रजांनीं त्यास परत दिले. तथापि यशवंतरावभाऊवर पुढें दौलतरावाची इतराजी होऊन आत्महत्या करून त्यानें हालअपेष्टेंतून आपली सुटका केली. यशवंतरावभाऊचे कुटुंबाचा तपास लागत नाहीं.

यशवंतराव भाऊप्रमाणेंच सिंद्याचे बहुतेक सरदार त्यास डोईजड झालेले होते. सिंद्याची प्राप्ति व सत्ता कमी झाली आणि सरदारांचें दडपण मात्र विनाकारण अंगावर राहिलें, तेव्हां त्यांचा बंदोबस्त करण्यासाठीं दौलतराव सिंद्यानें इंग्रजांशीं असा करार केला, कीं आपल्या पदरच्या प्रत्येक सरदाराबरोबर एक इंग्रज अंमलदार राहावा. हा करार ऐकून सिंद्याचा सरदार जीन बॅप्टिस्ट यास मोठी दहशत पडली. अलीकडच्या दहा बारा वर्षांत हाच सिंद्याचा प्रमुख सेनानायक असून लष्करी काम आलें म्हणजे त्यालाच पुढें व्हावें लागत असे. त्याची छावणी बहादूरगडास होती. सिंद्यास जी कांहीं थोडी बहुत स्वतंत्र होण्याची आशा होती, ती महित्पुरच्या लढाईनंतर सर्व नष्ट झाली, आणि आतां पुढें इंग्रजांशीं उघड सामना करावयाचा नाहीं असा दौलतरावानें आपल्या मनाशीं सिद्धांत बांधिला. तेव्हां बॅप्टिस्टचें लोढणें त्यास गळ्यांत नकोसें झालें. त्यानें त्यास व त्याच्या मुलांस एकदम कैद करून त्याच्या जहागिरीचा आजपर्यंतचा हिशेब मागितला; आणि त्याच्या हाताखालील सैनिकांचे पगार तुंबलेले होते त्यांस दौलतरावानें चिथवून दिलें, कीं हाच तुमचा सर्व पैसा खाऊन बसला

* कमळगड उदेपुरच्या उत्तरेस ४० मैल आरवली पर्वतांत आहे, हाच कमळनेर कीं काय ? रायपुर कमळनेरच्या उत्तरेस ३० मैल. कमळनेर व रायपुर यांच्या मध्यें रुपनगर आहे.