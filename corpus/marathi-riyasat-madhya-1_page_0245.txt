त्या लेखांत केलेला आहे. मराठ्यांनी पंचवीसशें फौज गुजराथेंत कायमची ठेवून बादशहाच्या शत्रूंचा बंदोबस्त करावा, आणि त्याजबद्दल वरील हक्क बादशहाकडून त्यांस मिळावे, असा हा करार होता. पिलाजी गायकवाड भिल्ल व कोळी लोकांस सामील करून घेऊन प्रांतास उपद्रव देईल तर त्याचा बंदोबस्त करण्याची हमी बाजीरावानें घेऊन ती या करारांत लिहून दिली होती. डफ म्हणतो, हा करार १७२९ त झाला, त्याचा उल्लेख खालील ता. ९-१०-१७२९ च्या पत्रांत आहे.
‘ श्रीमंत महाराज राजश्री छत्रपति स्वामीचे सेवेशीं विनंति, सेवक बाजी-राव बल्लाळ प्रधान, सेवेशीं विज्ञापना. प्रांत गुजराथ व प्रांत माळवा वगैरे येथील जिल्हा बाबती व सरदेशमुखीचा अंमल आमचे स्वाधीन केला. त्याचा मक्ता साल दरसाल हुजुर पाववावयाची मोईन मुक्रर केली, रुपये दोन लक्ष एक. त्यांपैकीं महाराज कृपाळू होऊन, आम्ही कर्जदार मसलतीमुळें जाहलों, याज-करितां महाराजांनीं साल दरसाल सदरहू ऐवजापैकीं रुपये पन्नास हजार दिले. बाकी रुपये दीड लक्ष एक राहिले ते पावते करूं. येणेंप्रमाणें पावते होतील.’

३. पेशवे व सेनापति यांचा बेबनाव.—बाजीराव व बादशहाचा सुभेदार यांजमध्यें जो वरील करार झाला त्यानें सेनापति दाभाड्याचें व त्याचे हस्तक गायकवाड यांचें महत्त्व राहिलें नाहीं. गुजराथेंतलि आपल्या कारभारांत बाजीराव व चिमाजी आपा यांनीं हात घातला, याजबद्दल दाभाड्यास अत्यंत वैषम्य वाटलें. शाहूच्या तर्फेनें चाललेल्या उद्योगास पूर्वी चंद्रसेनानें अडथळा आणिला, त्याचप्रमाणें आतां दाभाडे विरोध आणूं लागला. बादशहाची सत्ता नाहींशी करण्यास स्वतः शाहू तयार नव्हता, आणि बाजीराव डोईजड होईल असाही त्यास संशय होता. दाभाडे पक्षानें बाजीरावाचे विरुद्ध पुष्कळ कागाळ्या शाहूकडे नेल्या. गुजराथेंतील कारभार सुरळीत चालण्यास पिलाजी अडथळा करील तर त्याचा बंदोबस्त करण्याची हमी वरील करारांत बाजीरावानें घेतली होती. चिमाजी आपानें परभारें फौज आणून गुजराथचा बंदोबस्त केला, याचा दाभाड्यास मोठाच अपमान वाटला. हें वितुष्ट वेळेवर मिटविण्याचें काम शाहूचे हातून झालें नाहीं. शाहूनें आपल्या सरदारांस निरनिराळ्या ठिकाणीं मुलुखगिरी वांटून दिली होती, त्यांत गुजराथचा भाग दाभाड्याचे वांटणीस आला होता.