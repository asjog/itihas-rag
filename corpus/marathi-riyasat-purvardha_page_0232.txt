रोज़ीं त्यानें अटक येथें सिंधुनदी ओलांडिली; आणि नोव्हेंबरच्या अखेरीस आग्राहून निघून सन १६५३ जानेवारीच्या १ तारखेस तो नर्मदेवर येऊन पोंचला; आणि त्या महिन्याच्या अखेरीस खानदेशची राजधानी बऱ्हाणपुर येथें आला. ह्या वेळीं औरंगाबाद शहर मोगलांचें दक्षिणेतील मुख्य ठाणें असून दौलताबाद हें लष्कराचें ठाणें होतें. ह्या ठिकाणीं तो नोव्हेंबर १६५३ त आला. तेव्हांपासून सन १६५८ पावेतों त्यानें दक्षिणचा कारभार केला. ह्या पांच वर्षांत त्यानें जीं कामें केलीं त्यांची कच्ची हकीकत समजल्यानें शिवाजीचे उद्योग व धोरणें स्पष्ट समजूं लागतात. शहाजहान बादशाह आजारी पडल्याचें ऐकून ता. ५ फेब्रुबारी १६५८ रोजीं औरंगजेब दक्षिणदेश सोडून दिल्लीचें तक्त मिळविण्याकरितां मोठ्या सावधगिरीनें तिकडे गेला, तो सन १६८२ पर्यंत पुनः दक्षिणेंत आला नाहीं.

त्या वेळीं औरंगजेबानें दक्षिणेंत खूप चैन केली. औरंगाबादेनजीक सातारें गांव आहे, तेथें तो नेहमीं हरण व नीलगाई वगैरेच्या शिकारीस जात असे. तेथील खंडोबाचें देवस्थान उद्ध्वस्त करून मुरळ्यांचा धंदा त्यानें बंद केला. वाघाची शिकार सुद्धां तो करीत असे. जे औरंगजेबाचे गुणदोष त्याच्या वैभवास व नाशास पुढें कारण झाले त्या सर्वांचा अंकुरपरिपोष दक्षिणेतील पांच वर्षांच्या या कारकिर्दीत स्पष्टपणें दिसून येतो. हिंदुधर्माचा उच्छेद व सर्वांवर बेभरंवसा ह्यांमुळे त्याचा नाश झाला. शिवाजीला तरी त्याची इतकी चीड येण्याचें कारण हिंदूंचा व विशेषतः रजपुतांचा छल हेंच होय. औरंगाबाद हें त्याचें आवडतें ठिकाण होतें. तेथें तलावाच्या कांठीं त्यानें एक वाडा बांधिला, त्यास आलमगिरीमहाल म्हणतात. त्याची बेगम दिलरास बानू हिची कबर त्यानें येथें बांधिली, ती ताजमहालचीच छोटी आवृत्ति आहे. १६८२ त तो दक्षिणेंत आला, तेव्हां औरंगाबाद शहर मराठ्यांनीं उद्ध्वस्त केलेलें त्यास दिसलें. तेव्हां तीन लाख रुपये खर्च करून चार महिन्यांत त्यानें चार मैल लांबीचा नवीन तट शहराच्या सभोंवतीं बांधिला. आरंभींचे निजाम व त्यांच्या फ्रेंच फौजा औरंगाबाद येथेंच राहत असत.

औरंगजेबास लवकरच असें आढळून आलें कीं, स. १६४४ त आपण दक्षिणचा कारभार सोडल्यापासून इकडे मोगलांच्या सत्तेची भरभराट व्हावी तशी झाली नाहीं. ह्या दहा वर्षांत लढाई, बंडाळी वगैरे