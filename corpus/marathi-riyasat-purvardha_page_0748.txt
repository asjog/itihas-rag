दिसून येत नाहींत; शरीर जिंकलें म्हणजे आपलें काम झालें, असें जो तो समजतो; पण ही मोठी चूक आहे. राष्ट्राच्या घडामोडी होतांना हें तत्त्व विशेष ध्यानांत ठेवण्याजोगें आहे. शरीर बाह्योपायांनी सहज जिंकलें जातें, पण मन जिंकण्यास केवळ बाह्य शस्त्रें पुरेशीं नाहींत. त्यास अंतःशस्त्रेंच पाहिजेत. तसेंच शरीराच्या जखमा बऱ्या होतात, पण मनावरचे आघात लवकर बरे होत नाहींत. म्हणूनच साधुवर्गांनीं सुद्धां मनोजय फार कठीण, असें म्हटलें आहे. अकबराने रजपूत राष्ट्राचें शरीर जिंकण्याचा फारसा प्रयत्न केला नाहीं, परंतु त्यांचें मन जिंकण्यांतच फार परिश्रम केले. अकबराचे उलट औरंगजेबाची कृति. त्याने रजपूत, मराठे इत्यादिकांच्या मनावर भयंकर आघात केले; त्यांचें शरीर जिंकलें; पण त्यांच्या मनाच्या जखमा कधीं भरून आल्या नाहींत. त्या जखमांच्या वेदना पुढें शंभर वर्षेपर्यंत ताज्या होत्या. म्हणूनच रजपूत, मराठे, शीख इत्यादिकांनीं मोगलबादशाहीचा विध्वंस केला. ही खूण जिंकलेल्या राष्ट्रानेंही ध्यानांत ठेवण्याजोगी आहे. जोपर्यंत त्यांचें मन हयात आहे, जोंपर्यंत त्यांच्या मनावरचे व्रण भरून आले नाहींत, सारांश, जोपर्यंत ते आपला अपमान विसरले नाहींत, तोपर्यंत त्यांनीं स्वत्वसंरक्षणाच्या कामीं निराश होण्याचें कारण नाहीं. हे व्रण शेंकडों, किंबहुना, हजारों वर्षे जसेच्या तसेच ताजे राहतात. हा प्रकार ग्रीस व इटली या देशांच्या इतिहासावरूनही चांगला व्यक्त होतो. म्हणून वरील युद्धाचा हा एक बोध राजा व प्रजा या दोघांनीं नेहमीं लक्षांत ठेवण्याजोगा आहे.

आणखी एका दृष्टीने या युद्धाचा विचार केलेला आहे. हिंदुपदपादशाहीची कल्पना शिवाजीचे मनांत होती, व तदनुसार त्याने राज्यव्यवस्थेची सर्व तजवीज करून ठेविली होती, हें मागे प्र. ९ क. ६ यांत सांगितलें आहे. ही कल्पना तडीस नेण्यास मुख्य अडथळा मोगल बादशाहीचा. तो अडथळा दूर करण्यास औरंगजेबाच्या मृत्यूपर्यंत कसकसे प्रयत्न झाले, ते नमूद करण्यांत आलेच आहेत. औरंगजेबानें मराठ्यांचा हा उद्देश ओळखून त्यांस जिंकण्याचे भगीरथ प्रयत्न केले. त्याजबरोबर झगडून मराठ्यांनीं मोठ्या कष्टानें आपलें स्वत्व कायम राखिलें. इतकेंच नाहीं, तर शिवाजीपासून आनुवंशीयत्वानें स्वीकारिलेली सार्वभौमत्वाची कल्पनाही थोडी बहुत अमलांत आणून; गुजराथ, माळवा, वगैरे ठिकाणीं आपला पाय ठेविला;