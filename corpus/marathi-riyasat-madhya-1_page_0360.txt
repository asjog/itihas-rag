छत्रसालानें या अडचणींत मोठ्या विनवणीचें पत्र पाठवून आपल्या मदतीस बोलाविले. त्याबरोबर बाजीराव स. १७२९ च्या फेब्रुवारीत माळव्यांतून बंगसावर चालून गेला. माळव्यांत लष्कर होतें तें आपल्या स्वाधीन करून घेऊन, चिमाजीआपास परत पाठवून कोंकण प्रांतांतील बंदोबस्त त्यास सांगून, बाजीरावानें ता. १३ मार्च १७२९ रोजीं मु० धामोरा नजीक महोबा येथें छत्रसालाची भेट घेतली. नंतर उभयतां बंगशावर निघाले. ३० मार्च रोजीं जैतपुर मुक्कामीं लढाई होऊन त्यास बाजीरावानें बुंदेलखंडांतून पार घालवून दिलें. या उपकाराबद्दल छत्रसालानें प्रथम एक किल्ला व झांशी नजीक दोन अडीच लक्षांचा मुलूख बाजीरावास दिला. त्या सालच्या जूनपावेतों बाजीरावाचा मुक्काम त्या बाजूस होता. पुढें स. १७३३ त छत्रसाल मरण पावला, त्या वेळीं त्यानें आपले दोन पुत्र हिरदेसा व जगत्‌राज आणि बाजीराव तिसरा असे, समजून राज्याचा तिसरा हिस्सा बाजीरावास दिला. या वेळीं मिळालेल्या प्रांताच्या व्यवस्थेकरितां बाजीरावानें गोविंद बल्लाळ खेर याची नेमणूक केली. (स.१७३३-३४).

बाजीराव व बंगश यांची जैतपूर येथें झालेली लढाई ता. ३० मार्च १७२९ पासून पुढें कित्येक दिवस निकरानें चालू होती. महंमदखानाच्या मदतीस मागाहून त्याचा मुलगा कायमखान हा आणखी फौज घेऊन आला. जैतपुर ऊर्फ जैतगडचा किल्ला मजबूद होता, त्यास मराठ्यांनी वेढा घातला. मल्हारराव होळकर, विठ्ठल शिवदेव विंचुरकर, पिलाजी जाधव, व दावलजी सोमवंशी हे सरदार बाजीरावाचे हाताखालीं होते. स्वतः बाजीराव घोड्यावरून सर्व हुकूम देत फिरत होता. किल्ल्यांतील अन्न संपून मुसलमानांनीं गुरें सुद्धां कापून खाल्लीं. शेवटीं महंदखान पळून गेला व किल्ला मराठ्यांचे हातीं आला. ( ३०-४-१७२९). नंतर छत्रसालानें बाजीरावास पन्ना येथें आपल्या राजधानींत नेऊन त्याचा मोठा गौरव केला. या लढाईचें वर्णन पिलाजी जाधवानें त्याच तारखेच्या पत्रांत इंदूरच्या आपल्या वकिलास लिहिलेलें आहे तें असें : --

‘ महंमदखान बंगश प्रयागचा सुभा, छत्रसाल राजस्थान, बुंदेलखंड, यांजवर मसलत करोन चालोन आला होता. त्यास आम्ही व ते ( छत्रसाल ) एकत्र होऊन वेढा घालून बसलों होतों. इतक्यांत बंगसाचा लेक कायमखा तीस हजार फौजेनिशीं छ ९ म्ह. २९-३-१७२९ रोजीं आह्मांवर चालून आला: