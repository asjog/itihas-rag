सारांश, अष्टप्रधानांस किंवा दुसऱ्या घराण्यांस किंवा प्रत्यक्ष छत्रपतींस पेशव्यांनीं मुद्दाम नाहींसें केलें अशांतला प्रकार नाहीं. ज्याच्या अंगीं कर्तृत्व तो पुढें येतो, हा सृष्टीचा सामान्य नियम सर्वकाळीं व सर्वस्थळीं अबाधित दिसतो. चढती उतरती कळा सर्वांसच सारखी आहे. मात्र हा सिद्धान्त मनुष्य आपल्या दृष्टीपुढें ठेवीत नाहीं. जुन्या सरदारांचीं वतनें व मानमरातब कायम ठेवण्याची धडपड, आणि नवीन मंडळी पुढें आली त्यांच्या मुलुखगिरीचीं भांडणें या सर्वांची तोडजोड, यांनींच या पुढील बहुतेक इतिहास भरलेला आहे.

दाभाड्याच्या सारखेच भगवंत रामचंद्र अमात्याचें उदाहरण ध्यानांत ठेवण्याजोगें आहे. यशवंतराव दाभाड्यांत कर्तृत्व नव्हतें, त्याच्या उलट भगवंतराव बराच कर्तृत्ववान् व हुशार होता. परंतु वडिलांस राज्यांत प्रमुखपण मिळालें तसेंच आपणांस मिळालें पाहिजे, या भलत्या नादांत त्याचें सर्व आयुष्य फुकट गेलें. वडिलांच्या नांवावर विकण्याची खोड आम्हां महाराष्ट्रीयांना विशेष आहे. रामचंद्रपंत अमात्याची गोष्ट निराळी होती. राजारामाच्या व ताराबाईच्या कारकीर्दीत त्यानें संपूर्ण मराठशाहीचा कारभार १५-१८ वर्षे केला. परंतु तशी संधि भगवंतरावास कशी मिळावी ? रामचंद्रपंत ताराबाईच्या पक्षांत राहिल्यामुळें शाहूची त्याजवर इतराजी झाली; आणि रामराजास लपवून ठेवण्यांत अमात्यांनीं मदत केल्यामुळें संभाजी व जिजाबाई यांचाही त्यांजवर विश्वास राहिला नाहीं, अशा दुहेरी पेंचांत सांपडल्यामुळें नानाप्रकारच्या खटपटी करण्यांत त्याचें सोन्यासारखें आयुष्य फुकट गेलें. इ. १७२८ च्या सुमारास ताराबाईच्या मार्फत त्यानें शाहूची मर्जी संपादिली; परंतु समग्र अमात्यगिरी मिळविण्याचा नाद सोडून, मिळेल तें घेऊन तो करामत करून दाखविता तर महाराष्ट्र मंडळांत त्यास वाव सांपडला असता; पण पेशव्याच्या तंत्रानें त्यास चालावयाचें नव्हतें, आणि ताराबाईवर भिस्त ठेवून राहिल्यामुळें त्याच्यावर कोणीच विश्वास ठेवीना.