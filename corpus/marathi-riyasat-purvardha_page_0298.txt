केला. साबाजीपंत मर्द, शहाणे, नेकदार, रयतेचा वगैरे बंदोबस्त उत्तम प्रकारें ठेविला. ’ साबाजीपंतीं लावणीचे धारे व जमीनमोजणी वगैरे शिरस्ते केले. अद्यापि प्रसिद्ध वागतात. रयतेवरी जुलूम न करितां राजी राखून दोन रुपये घ्यावे. नापीक जाले तरी सोडावे. कोणास बैल अगर पोटास नसेल, तर त्याचा बंदोबस्त करून द्यावा. अशा रीतीनें आबादी अमरपुरीप्रमाणें उघड मार्गे सावकारी व्यापार करावा. वस्त्रें, भूषणें, अलंकार ग्रहण करावे, बेपडदा शहरांत व मार्गांत फिरावें; सुतळीचा तोडा गमाविला तरी ज्यास सांपडेल, त्यांनीं ज्या हद्दींत असेल तेथील जमीनदाराचे हवालीं करावा. ज्याचा जो विषय गेला, तो शोधीत असतां, त्याजला द्यावा. अभिलाष करूं नये. वर्ष सहा महिने जाले, न आला, तरी सरकारांत दाखल करावा. यांत तफावत कोणी केल्यास त्याचें पारिपत्य करावें. याप्रमाणें नियम साबाजीपंतीं अमलांत आणिले.’ (शिवप्रताप पृ. २८.) हा चतुर साबाजी शहाजीचे वेळचा असून तो मुरार जगदेव व मलिकंबर यांचे तालमेंत तयार झालेला होता, व त्याचें अनुकरण शहाजीनें केलें; आणि शहाजीच्या अनुषंगानें दादाजी कोंडदेव व शिवाजी ह्यांजला ह्या मुत्सद्देगिरीचा पुढें चांगला उपयोग झाला. सारांश, शहाजी राज्यकारभांत निपुण व युद्धकलेंत शूर असा पुरुष होता. मराठमंडळीस राज्यकारभार समजत नाहीं असें विधान करणाऱ्यांनीं शहाजीचें उदाहरण पाहावें.

लोकाभिमान व शौर्य वगैरे जे गुण पुढें शिवाजीच्या अंगीं पल्लवित झाले, ते शहाजीमध्यें अंकुरावस्थेंत होते; आणि निजामशाहीच्या तर्फे झगडतांना त्यांचा प्रादुर्भाव झालेला होता. मुसलमानी राजघराण्यांवर शहाजीची भक्ति मूळपासूनच विशेष होती. त्याचें स्वतःचें नांव व भावाचें नांव शरीफजी हीं पिरावरून ठेविलेलीं होतीं. सन १६५६ त आदिलशहा मरण पावला, त्या वेळेस मुसलमानांचे अशौचाविधि शहाजीनें मनापासून पाळिले. तो मोकळ्या मनाचा, निष्कपटी व शूर पुरुषाप्रमाणें कित्येक वेळां प्रसंग पाहून वागण्यांत अकुशल असा होता. ह्या गोष्टींत शिवाजी बापाच्या उलट दिसतो. शिवाजी धूर्त, होतां होई तों समोरासमोर लढण्याचा प्रसंग न आणितां कार्यभाग उरकून घेणारा होता. शिवाजी मधुर परंतु मित भाषण करणारा असून शत्रूचेंही मन तेव्हांच गार करून सोडी.