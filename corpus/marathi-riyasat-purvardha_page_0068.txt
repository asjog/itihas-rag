होती. परळी किल्ल्यावरील रामदासस्वामींची समाधि व देऊळ हिनें बांधिलें. ही समर्थांच्या मागून चाळीस वर्षांनीं वारली.
   **वेणूबाई ( सन १६२५-१६७८ ).**—ही रामदासस्वामींची दुसरी एक शिष्या. ही मिरज येथील देशपांड्याची कन्या. लग्नाच्याच दिवशीं नवरा मरून तिला वैधव्य प्राप्त झालें. पुढें समर्थांचा उपदेश घेऊन ती अध्यात्मविद्येंत परिपूर्ण झाली. हिनें आपलें आयुष्य रामभजनांत घालविलें. ‘निवृत्तिराम’ नांवाचा ग्रंथ हिनें मराठींत केला व अनेक पदेंही केलीं.
   **विठ्ठलकवि बीडकर (स.१६०८-१६८१).**—हा बीड शहरानजीक गौरीपूरचा राहणारा ऋग्वेदी देशस्थ ब्राह्मण. ज्योतिर्विदग्रणी भास्कराचार्य व हा कवि एक ग्रामस्थ होते. बीडशहर मोगलाईंत अहमदनगरच्या पूर्वेस ४० कोस आहे. हा कवि संस्कृत काव्य करण्यांत निपुण असून, संस्कृतांतील छंदःशास्त्र व चित्रकाव्य हीं यास चांगलीं अवगत असल्यामुळे, त्यांचा कित्ता त्यानें महाराष्ट्रभाषेंत उत्कृष्ट उठविला आहे. सीतास्वयंवर, रुक्मिणीस्वयंवर, रसमंजरी, बिल्हणचरित्र, पांचालीस्तव, गजगौरीव्रत, रंभाशुक-संवाद, द्रौपदीवस्त्रहरण, भगवद्गीता वगैरे काव्यें व पदें, भूपाळ्या, कूट-संग्रह वगैरे ह्याची पुष्कळ कविता आहे. विठ्ठल नांवाचे आणखीही दोन-तीन कवि आहेत.
   **उद्धवगोसावी (१६२४-१७१३).**—टाकळीचा, रामदासाचा पहिला शिष्य, सदाशिवपंत नामक देशस्थ ब्राह्मणाचा मुलगा. आईचें नांव उमाबाई. समर्थांच्या प्रसादानें हा मुलगा झाला म्हणून आईबापांनीं त्यास समर्थसेवेस दिलें.
   **रंगनाथस्वामी (१६१२-१६८४).**—पंढरपुरापासून पंधरा कोसांवर नाझरें म्हणून गांव आहे तेथील गोपाळपंत नामक ब्राह्मणाचा हा मुलगा. त्याच्या आईचें नांव बयाबाई. त्याच्या वडील भावांचें नांव यादव उर्फ ब्रह्मानंदस्वामी. रामविजय वगैरे ग्रंथांचा कर्ता श्रीधरकवि हा या ब्रह्मानंदस्वामीचा मुलगा व रंगनाथस्वामीचा पुतण्या. रंगनाथ हा सुस्वरूप असून शिपाईबाण्यानें राही. डोकीस शें दीडशें रुपयांचा मंदील, कानांत दोन अडीचशें रुपयांची भिकबाळी, पायांत मोठ्या किंमतीची तुमान, अंगांत भरजरी अंगरखा, हातांत भाला, पाठीशीं ढाल व तीरकमान, बसण्यास पांचसहाशेंचा घोडा, डाव्या पायांत शंभर सवाशें भार चांदीचा