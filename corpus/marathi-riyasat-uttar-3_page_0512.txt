रयतेस लुटण्याचें प्रयोजन काय ? सर्व लोक इंग्रजी अंमल होण्याचीच वाट पाहत
आहेत.’ ज० स्मिथ बोलले, ‘ दादा तुम्ही झेंडा लावून याल काय ? ’ नातू म्हणाले,
‘ मजबरोबर २५ स्वार द्या म्हणजे मी झेंडा चढवून येतों. ’ त्या प्रमाणें स्वार घेऊन
बाळाजीपंत शहरांत जाऊन वाड्याचे दिल्ली दरवाजावर झेंडा लावून आले. तेव्हां पुढें
शहराचा बंदोबस्त नातूंस सांगण्यांत आला.

पुणें शहराची त्या वेळची हवाल लक्षांत ठेवण्यासारखी आहे. ‘ शु॥ ९ सोमवारीं
ऊन पडतांच तोफांचे दोन गोळे शहरावर टाकले, आणि बुधवारचे रस्त्यानें हजार
स्वार पळत गेला. फिरंगे यांनीं सरकारचे तळावरील डेरे येऊन जाळले. गावांत
आईस लेकरूं पुसेनासें झालें. रस्त्यांत वाट मिळेनाशी झाली. कोणी पर्वतीचे डोंगरांत,
कोणी कोणीकडे अशीं गेलीं. नवरा एकीकडे बायको एकीकडे अशी अवस्था झाली.
गांवांत बातमी, आतां पुणें जाळतो. इतक्यांत गोसावीपुऱ्यांतील बंगला जाळला.
त्यानें लोकांची फार हवालदील झाली. इतक्यांत ‘ गोखले यांची हवेली कोणती,
पुरंदरे यांची कोणती ’ असें पुसत बुधवार रस्त्यानें एक सांडणीस्वार गेला. सरकारचे
चारी वाडे ओस पडले. एक शूद्र कीं ब्राह्मण राहिला नाहीं. तों दिवस दोन प्रहर
आला. तेव्हां गांवांत बातमी आली, कीं इंग्रज नाकेबंदी करतो. बाहेर कोणास जाऊं
देत नाहीं. थोड्या वेळांनें गावांत दौंडी आली, कीं द्वाही बाबासाहेब, हुकूम
कंपनी बाहादरांचा. लोकांनीं दुकानें उघडावीं, आमचेकडून उपद्रव होणार नाहीं.
हरेश्वर भाई ( नगरशेट ? ) यास एल्फिन्स्टन साहेबांनीं बोलावून नेलें. बाळाजी-
पंत नातू आणखी चार साहेब बसले होते. साहेबानें हरेश्वर भाईस विचारलें,
पुण्यास धनी कोण ? जशी आमच्या बेटाची अवस्था केली तशी आम्ही करूं. ’
तेव्हां भाई बोलले. रयत गरीब त्यांजकडे काय आहे ? त्या वेळेस बाळाजीपंत
नातू यांनींही तीच विनंति केली. त्यावरून साहेब बोलले, शहर राखणें असेल तर
निशाणें लवकर लावा. असें ऐकतांच साहेब व बाळाजीपंत नातू तीनशें कुडतीवाले
घेऊन शहरांत शनवार वाड्यापाशीं येऊन किल्ल्या आणून दरवाजे उघडले. उभयतांनीं
आंत जाऊन गादीस कुर्निस्त केल्या; आणि आकाशदिव्याचे काठीस निशाण लावलें,
आणि शंभर लोक वाड्यापाशीं ठेऊन पुढें बुधवारचे हवेलीपाशीं आले. तेथें आठ
आसामींचा पहारा ठेवून इतर वाड्यांत जाऊन तसेच पहारे ठेवले. तों अस्तमान
झाला. तोफेचे गोलंदाजास शिरस्त्याप्रमाणें तोफ सोडावी म्हणून सांगितलें. तो
म्हणाला, ‘ दारू नाहीं व गज नाहीं !’ दुसरे दिवशीं बंदोबस्त करून दिला. मंगळवार