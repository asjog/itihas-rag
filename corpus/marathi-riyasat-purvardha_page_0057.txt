पुष्कळ दिवस अप्रसिद्ध होते. पुढें तीनशें वर्षांनीं एकनाथानें ते दुरुस्त करून प्रसिद्धीस आणिले. अर्थात् ज्ञानेश्वराच्या मूळच्या ग्रंथांत, व एकनाथाच्या प्रतींत भाषेचें स्वरूप भिन्न आहे. अलीकडे ज्ञानेश्वरीची मूळ प्रत उपलब्ध झाली असून, तिच्यावरून ज्ञानेश्वराच्या वेळीं मराठी भाषेचें स्वरूप कसें होतें, हें चांगलें कळून येतें. मराठी भाषेंतला आद्य ग्रंथ ज्ञानेश्वरीच होय. त्याची भाषा प्रौढ, रसाळ, व कमावलेली आहे. त्यावरून असें दिसतें कीं, ज्ञानेश्वरापूर्वी शेकडों वर्षे ही भाषा उपयोगांत होती, आणि तिच्यांत ग्रंथही झाले असले पाहिजेत. ज्ञानेश्वराचें चरित्र व त्याचे ग्रंथ यांचें काळजीपूर्वक अध्ययन केलें असतां तत्कालीन भाषा, व समाज यांचें ज्ञान होतें. ग्रंथांची भाषा जुनी असून, हल्लींच्या वाचकांस बरीच दुर्बोध आहे. मात्र ज्ञानेश्वरीचें अर्वाचीकरण झालेलें आहे. भा. इ. सं. मंडळाच्या व मंडळांतील सभासदांच्या संग्रहास ज्या पन्नास पाऊणशें ज्ञानेश्वरीच्या प्रती आहेत, त्यांची कालानुक्रमवार मांडणी केली म्हणजे ज्ञानेश्वरीच्या भाषेंतील रूपांचें होत चाललेलें अर्वाचीकरण दृष्टोत्पत्तीस येतें. रा. राजवाडे यांनीं संपादलेली प्रत सर्वांत जुनी आहे. कारण तींतील रूपें चांगदेवाच्या शिलालेखांतील ( शक ११२८ ) किंवा पंढरपूर येथील शिलालेखांतील ( शक ११८९ ) रूपांसारखी येथून तेथून आहेत, तदनंतरच्या प्रतींत रूपांत आस्ते आस्ते फेरफार झाला असलेला दिसतो. प्रायः नकलकार स्वकालीन रूपें आपण केलेल्या प्रतींत ज्ञानतः किंवा अज्ञानतः नमूद करतो.

इतक्या अल्प वयांत या भावंडांनीं वेदान्तविषयांत अप्रतिम नैपुण्य संपादन केलें. ह्यावरून हीं अवतारी माणसें होतीं असें समजतात. ज्ञानदेवाची समाधि आळंदीस असून, तेथें कार्तिक वद्य एकादशीस यात्रा भरते.

तेराव्या शतकांतील आणखी कवि किंवा ग्रंथ प्रसिद्ध नाहींत. ह्या शतकांत ग्रंथकर्तृत्व व साधुत्व हे दोनही गुण समसमान दृष्टीस पडतात.

( ख ) स. १३००-१४००.

चौदाव्या शतकांत कवित्वापेक्षां साधुत्व विशेष दृग्गोचर होतें. नामदेव, त्याचा बाप दामाशेटी व आई गोणाई, तसेंच सांवतामाळी ( १२९५ जुलाई ), गोरा कुंभार ( स. १३०० ), विसोबा खेचर ( १३०९ ), कूर्मदास ( १३१० ), नरहरि सोनार (१३१४ ), बंका महार (१३१९),