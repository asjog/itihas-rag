आपणही कूच करून जावें, अशी मर्जी आहे. उमरावगीराचे फितुराच्या चिठ्या त्यांनीं आमच्याकडे पाठविल्या आणि सांगितलें कीं, हिंमतबहादराचें पारिपत्य करावें, नाहीं तर त्याचीं मुलेंमाणसें आमचे हवालीं करावीं. कोणीकडून जाबसाल उरकावा, लांबवू नये.’ नानाचा जबाब आला कीं, ‘गोसाव्याचा लवाजमा आहे तसा कायम ठेवून त्यास झांलीस ठेवावा; आणि बुंदेलखंडांत तुमची रवानगी करावयाविशीं पाटीलबावांस आज्ञा केली आहे. कदाचित् महादजी व तुकोजी उभयतां जयपुरचे मसलतीवर गेले तर तुम्हांस त्यांजबरोबर जाणें प्राप्त आहे. जावें. ते न गेले तर तुम्हांस जावयाचें प्रयोजन नाहीं. उभयतां खासा गेले तर जावें लागेल.’ या शेवटच्या सूचनेची तारीफ करावी तेवढी थोडीच आहे. खुद्द पेशवे स्वारीस निघाल्याशिवाय बरोबरचे सरदार बाहेर पडत नसत, याचा हा मासला आहे. महादजीच्या हुकमानें पडेल ती कामगिरी जर अलीबहादरानें करावयाची नाहीं, आणि महादजी खुद्द जाईल तरच त्यानें बाहेर पडावयाचें, तर मग अलीबहादराची मदत आली ती कशाकरितां !

बुंदेलखंडासंबंधानें नानानें पाटीलबावांस कळविलें, ‘पूर्वी बाजीरावसाहेब व हिंदुपतराजे यांचा भाईपणा होऊन मुलकाच्या वांटण्या झाल्या. आतां हिंदुस्थानांतील बंदोबस्त प्रकरणीं पत्रें येत गेलीं असें आपण लिहितां, त्यास आपण दौलतींत थोर सरदार, जीं कामें पडत गेलीं तीं लिहिण्यांत आलीं. एक हिंदुस्थानचाच दाखला कशास पाहिजे ? बुंदेलखंडांत अलीबहादर गेले म्हणजे हिंदुस्थानचा बंदोबस्त आपालेकडून जातो असें नाहीं. बुंदेलखंड एक संस्थान, तेंही निखालस सरकारहिशांतील. तेव्हां तेथील बंदोबस्तास अलीबहादर गेले असतां काय बाध ? गोसावी प्रकरणावरून ते आपल्याजवळ राहिल्याचा संतोष नाहीं, सबब त्यांस तिकडे पाठविलें असतां ठीक पडेल ! त्यांचे हातून तिकडील बंदोबस्त होणार नाहीं म्हणोन आपलीं पत्रें येत गेलीं, आणि बुंदेलखंड मात्र जागा सरकारची आणि हिंदुस्थानांत बंदोबस्त करतो हा सरकारचा नव्हे कीं काय ? असो. आम्हांस देशीं येणें, समक्षच विनंति करूं म्हणून आपण लिहिलें, त्यास सुभेदार व आपण उभयतां सरकारचे मातबर सरदार, जीं कामें पडलीं तीं उभयतांस लिहिण्यांत आलीं. अलीबहादर बुंदेलखंडांत गेले म्हणजे हिंदुस्थानचा बंदोबस्त उभयतां कडून जातो कीं काय ? आपणास मागील माहितगिरी आहेच, त्या अर्थी लिहिल्याअन्वयें करावें.’ अशी ही घासाघीस सारखी चालूच राहिली. महादजीनें अली-