हिंदुस्थानांत गेले. पृथ्वीपतीकडील बोलावणें आलें कीं कोटि रु. देतों, आह्मांकडे येणें. त्यास हे पृथ्वीपतीकडेच जाणार. जयाजी शिंदा पुण्यांतच होता, त्यास सांप्रत निरोप दिल्हा. कोणीकडे जाणार कळत नाहीं.’ [३.४३३, ३०.९.५३ ] सारांश, वजीर बादशहांचें अत्यंत वांकडें येऊन मराठे सरदारांस ते आपापल्या पक्षांत ओढीत होते; अब्दाली व रोहिले मराठ्यांचा सूड घेण्यास टपले असून, शिंदे व होळकर, अंताजी व हिंगणे, एकमेकांशीं भांडत होते, अशा अत्यंत आणीबाणीच्या वेळीं तडजोडीनें सुव्यवस्था लावण्याचें काम एकटा नानासा० करूं शकता; किंवा निश्चयाच्या धैर्यानें व जरबेनें एक सदाशिवराव करूं शकता. परंतु यांपैकीं एकही उत्तरेंत स्वतः गेला नाहीं; आणि अनभ्यस्त, अल्पवयी, व अनिश्चित रघुनाथरावाची तिकडे रवानगी झाली, या योगानें असलेला घोटाळा ज्यास्तच दुणावला हें पुढें व्यक्त होईल. ‘ यंदां आह्मांस चाकरी भारी पडली,’ असें अंताजी लिहितो. ह्मणजे लहानावर मोठी जबाबदारी निष्कारण टाकली गेली. ‘ विजयादशमीनंतर स्वारीसाठीं बाहेर निघणें होईल. जिकडे कार्य विशेष दिसेल तिकडे श्रीकृपेनें जाणें होईल,’ असें स. १७५४ च्या सप्टेंबरांत पेशवा जयापास लिहितो. [ का. सं. प. या. ३५७ ]. ह्मणजे उत्तरेंतील कार्य त्यास महत्वाचें वाटलें नाहीं. जाग्यावर बसून लेखणीच्या जोरावर कारभार चालविण्याच्या घमेंडींत पेशवा स्वस्थ राहिला, त्याची अद्दल पुढें पानपतावर घडली १.

१ टीप:-ह्या वेळच्या घडामोडींसंबंधानें खालील कागद स. १७५३ ते १७५६ सालचे कालानुक्रमानें दर्शनीय आहेत.
रा. खं. ६ ले. २७४, २७५, २८२, २८५, २९१, २९७-२९९, ३०२, ३२०, ३२१, ३२४, ३२८, ३३४, ३३९, ३४१, ३४३, ३५०, ३६२, ४८५, ४८६, ५१०, ५१४, ५२१, ५२२, ५२४-५२६, ५४१, ५४३, ५४५, ५५७, ५५८.
स. खं. ३. ३९७, ३९८, ४१४, ४३२, ४३३, १४१, १४०, ४४६, ४५२, ४५४, १५१, १५२, १३७, १५६.
का. सं. प. या. ले. ३२, ३७६, ३८०, ३९, ३९३, ३३८, ३८२, ३५२, ३५१, ३८६ व ४५१.