३. युद्धारंभ, नरगुंद व कित्तूर यांचा टिपूकडून विध्वंस (स. १७८५).–
या युद्धाची तपशीलवार हकीकत येथें द्यावयाची नाहीं. त्यांतील संग्रामांच्या भरपूर व संगतवार हकीकती खरे यांच्या आठव्या भागांत सुंदर विचार-सरणीनें नमूद केलेल्या आहेत. त्यांतील मुख्य प्रसंग खालीं दाखविल्याप्रमाणें:—
 १ नरगुंदचा संहार टिपूचा बुराणउद्दीन याजकडून, जानेवारी १७८५–सप्टेंबर.
 २ कित्तूरचा पाडाव–स. १७८५ सप्टेंबर—मार्च १७८६.
 ३ बदामीचा वेढा, मराठ्यांकडून काबीज, मे स. १७८६.
 ४ अदवानी, गजेंद्रगड, सावनूर, कोपळ वगैरे ठिकाणचे प्रसंग व छापे.
 ५ तहाची लांबण व गजेंद्रगडचा ठराव.

 नरगुंद व कित्तूर या दोन संस्थानांची टिपूनें विश्वासघातानें जी दुर्दशा केली ती वाचून कोणाचेंही हृदय कळवळून येईल. चौकडीचे कारस्थान ठरले, त्यांत नानानें तुंगभद्रा व मलप्रभा या नद्यांमधला प्रदेश हैदरास देऊन टाकला. मात्र याबद्दल दरसाल सहा लक्ष रुपये त्यानें पेशव्यांस द्यावयाचे, असा करार होता. या टापूत कित्तूर व नरगुंद हीं दोन संस्थानें पेशव्यांचीं मांडलिक होतीं, तीं टिपूकडे गेलीं. पैकीं नरगुंदकरांवर टिपूची विशेष वक्रदृष्टि होती. कारण तेथील संस्थानिक भावे यांचा पटवर्धनांशीं आप्तसंबंध असून, काळो बहिरव पेटे म्हणून एक पाणीदार गृहस्थ नरगुंदचा कारभारी होता. तो शूर व मसलती असून पेशव्यांच्या पाठिंब्यावर टिपूस जुमानीत नसे. तो टिपूच्या राज्यांतील सर्व बातम्या पटवर्धनांस पुरवी. एकदां त्यानें टिपूच्या फौजेची चांगली खोड मोडली होती. तेव्हांपासून नरगुंदकरांवर टिपूचा भारी द्वेष वाढला; आणि आपल्या वकिलामार्फत तहाचें कपटी बोलणें टिपूनें पुण्यास चालवून इकडे नरगुंदचा फडशा उडविला. कपटनाटकाचा हा एकंदर प्रकार मुळांतूनच तपशीलवार वाचला पाहिजे. खंडणीची बाकी चुकती करण्याविषयीं आज दोन वर्षे टिपूस पेशव्यांचा तगादा लागला होता. त्या प्रकरणीं बोलणें करण्याकरितां टिपूनें आपला वकील महंमद फैयाजखान यास पुण्यास पाठविलें, आणि आपण इकडे बुराणउद्दीन याजबरोबर फौज पाठवून स. १७८५ च्या जानेवारींत नरगुंदास वेढा घातला. वकिलाने नानास भूलथापा देऊन असें भासविलें कीं, पेशव्याशीं विरोध करण्याचा टिपूचा बिलकुल उद्देश नाहीं, फक्त खंडणी वसूल करण्याकरितां नरगुंदास फौज आली आहे. परशुरामपंत व दुसरे पटवर्धन सरदार चांगली फौज घेऊन नरगुंदजवळ