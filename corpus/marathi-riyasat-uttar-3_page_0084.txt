कोणीच लढाईचा सल्ला देईनात. ते म्हणूं लागले ‘ तुम्ही लढतां कोणाशीं ? मातुःश्रींची
समजूत काढा. ’ इकडे याच वेळीं चिमाजी आप्पाचें लग्न झालें त्याची वरात उत्तर
रात्रीं शनिवारवाड्यांत येऊन दाखल होते न होते, तोंच तिकडे वानवडीवर सिंद्यांच्या
पलटणांची व बायांची लढाई जुंपली. मध्यरात्रीपासून उभयतांची तोफांची मारामारी
चालू झाली. उजाडल्यावर बायांनीं सिंद्याच्या छावणीस वेढा घातल्याचें दिसून आलें.
तेव्हां त्यांस हाकून लावण्यासाठीं सिंद्यानें डु-प्रॅट यास पलटणें व तोफा देऊन
पाठविलें. परंतु त्यास बायांनीं दाद दिली नाहीं. उलट त्याजवरच त्यांनीं अशी लगट केली
कीं, मोठ्या शिकस्तीनें पलटणांनीं आपली छावणी गांठली. तेव्हां मात्र दौलतराव
अत्यंत घाबरून गेला. बायांस मुख्य आधार अमृतरावाचा होता. त्याला बाजीरावानेंच
चिथविलें असावें अशी दौलतरावाची खात्री झाली. दौलतरावास काढून आम्हीं दुसरा
इसम दौलतीवर बसविणार अशी घोषणा बायांनीं चालविली. दौलतरावाच्या पलटणांत
त्यांनीं फितूर केला. तेव्हां नाइलाज होऊन, दौलतरावानें रायाजी व रामजी पाटील
आणि आवा चिटणीस यांस बायांकडे मध्यस्थीस पाठवून, तुम्ही सांगाल तें मी कबूल
करतों, अशा प्रकारचें समेटाचें बोलणें अत्यंत नम्रपणानें सुरू केलें. वास्तविक हा सर्व
घाट बायांस फसवून त्यांस कब्जांत आणण्यासाठीं सर्जेरावाचे शिकवणीनें दौलतरावानें
रचिला होता. ‘ मातुःश्रींचा आग्रह कीं, हल्लीं सर्जेराव वगैरे पांच असामी कारभारांत
आहेत, त्यांस आमचे हवालीं करा: आणि महादजीच्या वेळच्या माणसांस कामावर
परत घ्या: नाहीं तर काय घडेल तें घडो.’ सर्जेरावास बायांचे हातीं देण्याचें दौलतरावानें
कबूल केलें नाहीं. तेव्हां समेट फिसकटून पुनः उभय पक्ष वरदळीवर आले. अमृतराव
व बाया कूच करून खडकीवर गेल्या. ते थोडेसे बेसावध असतां दौलतरावाचे पलट-
णांनीं ता. २५-६-१७९८ रोजीं अमृतरावाचे गोटावर अचानक तोफांचा मारा
चालू केला. ताबूत थंडे करण्याचे निमित्तानें खडकीचे पुलानजीक ताबूत पोंचविल्यावर
तशींच पलटणें अमृतरावावर चालून गेलीं. त्या चकमकींत अमृतरावाची अत्यंत
वाताहत झाली. त्याचे डेरे, जामदारखाना, भांडीं सुद्धां सर्व सामान लुटलें
गेलें. बाजीराव दुरून मुग्धतेनें गंमत पाहत होता. गर्दीत अमृतरावाची स्त्री व पुत्र
विनायकराव पळून पाषाणास गेलीं; आणि स्वतः अमृतराव मागें हटून विठ्ठलवाडीवर
गेला. तेथें बायांची फौज, शेणवी आणि मराठे सरदार त्यास येऊन मिळाले.
दुसऱ्या दिवशींही लढाईचा लाग साधला नाहीं. ता० २७ च्या रात्रीं अंधा-
रांतून पलटणांची व बायांच्या फौजेची सारखी मारामारी चालू होती. पुढें सिंद्याची