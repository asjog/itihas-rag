सेवा करण्याच्या कामांत चांगला पुढाकार घेतलेला दिसतो. वरील
नांवांत सुमारें दोन-तृतीयांश अगर त्याहून थोडीं कमी इतकीं ब्राह्मणांचीं
नांवें असून एक तृतीयांशाहून थोडे ज्यास्त ब्राह्मणेतर आहेत. बायकांमध्ये
ब्राह्मणेतर बायकाच कदाचित् ज्यास्त आहेत. तथापि ह्यावरून म्हणजे
कांहीं सामान्य सिद्धांत बांधतां येत नाहीं. कारण तसें करण्यास सर्व संत
मंडळींचीं नांवें सांपडलीं पाहिजेत. सर्व विद्या, सर्व तत्त्वज्ञान, सर्व व्याव-
हारिक शास्त्रें पूर्वी संस्कृत भाषेंत लिहिलीं जात. संस्कृत भाषा सामान्य
जनसमूहास समजत नसे. अर्थात् वैद्यक, गणित, ज्योतिष असल्या लोको-
पयोगी विषयांचें ज्ञान सुद्धां संस्कृत भाषेंत अडकून राहिलें होतें. मग
तत्त्वज्ञानाचे, वेदान्ताचे, काव्यविनोदाचे सर्वच ग्रंथ संस्कृत भाषेंत होते
हें सांगावास नकोच. हें सर्व ज्ञानभांडार नेहमींच्या बोलण्याच्या भाषेंत
सर्व लोकांस समजेल अशा मनोवेधक रीतीनें संतांनीं आणून ठेविलें.
ही समाजाची अत्यंत मोठी कामगिरी त्यांनीं केली आहे. या दृष्टीनें पाहतां,
तुकाराम, एकनाथ, मुक्तेश्वर, श्रीधर इत्यादिकांचा जो उपयोग सामान्य
जनसमूहास झाला, तो मोरोपंतासारख्या विद्वान कवीचाही झाला नाहीं.
जाडेंभरडें अन्नवस्त्र मिळाल्यानें गरीबांची गुजरण होते, उंची पक्वान्नें व
उंची अलंकार यांचा खप ऐषआरामी धनवान् लोकांस मात्र होतो, तद्वतच
मोरोपंताच्या अलंकृत वाणीचा फायदा सामान्य अज्ञ जनवर्गास झाला
नाहीं. यावरून ऐषआरामाचे पदार्थ निरुपयोगी आहेत असें नाहीं. देशाच्या
भरभराटीस त्यांचाही उपयोग अत्यंत आहे. त्याचप्रमाणें भाषेच्या प्रौढतेस
मोरोपंताची करामत अत्यंत उपयोगाची झाली, तथापि लोकशिक्षणाचें बहुतेक-
काम श्रीधरमहीपतीसारख्यांच्या साध्याभोळ्या वाणीनेंच तडीस गेलें. संत-
मंडळांत नांवाजलेले सर्वच पुरुष स्वतः विद्वान् होते असें नाहीं. आमच्यां-
तील व्यंगें काढून लोकांस सदुपदेश करण्याकडे स्वभावतःच त्यांची प्रवृत्ति
झाल्यामुळें, अव्युत्पन्न असतांही त्यांच्या रसाळ वाणीचा उपदेश लो-
कांच्या मनावर फारच उत्तम ठसला. बोलल्याप्रमाणें कृति करून दाख-
विण्याचें अपूर्व सामर्थ्य त्यांजमध्यें असल्यामुळें लोकांचा त्यांजवर विश्वास
बसला. व्रतसंतर्पणांत निमग्न झालेल्या उपाध्यायवर्गाचा पगडा जनसमू-
हावर होता, तो काढून टाकून ह्या संतमंडळींनीं लोकांस स्वतंत्रतेनें
विचार करण्यास शिकविलें. स्वतंत्र विचाराचे विद्वान् पुरुष एकदां मनाची