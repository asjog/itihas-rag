या प्रकरणासंबंधानें ठिकठिकाणीं नानाप्रकारच्या बातम्या उठल्या. साताऱ्या-
हून बाबूराव आपट्यानें नानास पत्रानें विचारलें, त्यास त्यानें खालील जबाब
ता. ११-१०-१७९१ रोजीं पाठविला. 'कोतवालाचे पारिपत्याचा वगैरे मजकूर
विस्तारें लिहिला त्यास कोतवालाच्या अपराध पातकांची पराकाष्ठा जाली, सबब
पारिपत्य केलें. वरकड मजकूर सर्व लटके. लबाड व द्वेषी आहेत ते मनस्वी गोष्टी
उठवितात. ही पुण्यांतील लोकांची रीत चाललीच आहे.' (ऐ. टि. १.४१ ).
या प्रकरणासंबंधानें मॅलेटनें लिहिलेली हकीकत ऐकीव सबब कांहीं तपशिलांत
खरी नाहीं. निदान नानाफडणिसानें घासीरामास अन्यायानें बचावण्याचा प्रयत्न
केल्याचे दिसत नाहीं. प्रथम श्रीमंत पेशव्याकडे तक्रार गेल्याबरोबर त्यानें अधि-
कार गाजवून पारिपत्याचा हुकूम नानास केला; आणि तो हुकूम नानानें लगोलग
अंमलांत आणिला. मात्र घासीरामाच्या दुर्वर्तनाच्या गोष्टी इतक्या वर्षात
नानाच्या कानावर गेल्या नसतील हैं संभवत नाहीं. उलट पक्षीं पुण्यासारख्या
शहरांत योग्य बंदोबस्त ठेवण्याचे काम अवघडच होय यांतही संशय नाहीं.
तशांत श्रावणमास दक्षणेसारख्या प्रसंगीं कर्डी नजर ठेवल्याशिवाय भागणारें
नाहीं. अशा करड्या वर्तनामुळे तेलंगी ब्राह्मण व पुण्याचे इतर लोक घासीरामा-
वर पुष्कळ दिवस चिडलेले असावे. अशा दुष्टाव्याचीं सर्वच कृत्यें खुद्द घाशीरामानें
केलीं असतील असेंही नाहीं. त्याचे अनेक हस्तक त्याच्याही वर ताण करणारे अस-
तील. भवानी पेठेच्या पूर्वेस हडपसरच्या वाटेवर हल्लीं सेंट मेरीचें मंदीर आहे,
त्याच्या पश्चिमेस घासीरामाचें तळें व मंदीर होतें. तेथे ही धरपकड श्रावण व०३०
शके १७१३रोजी झाली. रे सिडेन्सींतील डॉक्टर फिन्डले दुसरे दिवशीं ब्राह्मणांचा
दंगा पाहण्यास हजर होता. त्यानें कळविलेली हकीकत पुढें मॅलेटनें वरिष्ठांकडे
लिहून पाठविली. या प्रकरणाची हकीकत पेशव्याच्या बखरींत तिखटमीठ लावून
वर्णिलेली आहे. तसेंच लो. हि. कृत ऐ. गो. अंक ७०७; पारसनीस कृत 'पुणें '
(इंग्रजी), मॅक्डोनॉल्डकृत नानाफडणीस, शिवाय पूना गॅझेटियर व मोरोबा कान्होबा
कृत ' घासीराम कोतवाल' इत्यादि ठिकाणीं या प्रकरणाची चर्चा आहे.
नानाचा धाक झुगारून देण्याचें सवाई माधवरावाचें हें पहिलेंच कृत्य कागदा-
वर नमूद झालेले दिसतें. पेशव्यांची बखर लिहिणारा सोहनी सवाई माधवरावाच्या
वेळीं हयात असल्यामुळे त्यानें लिहिलेल्या हकीकती, पूर्वीच्या भागांपेक्षां जास्त
विश्वसनीय समजण्यास हरकत नाहीं. नानाचा स्वभाव सर्व लोकांत समरसपणें

