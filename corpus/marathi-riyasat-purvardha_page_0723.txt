सरदारांस अटकेत ठेवून, पुनरपि युद्धाची तयारी केली. शेवटीं झुल्फिकारखान बादशहाचे मदतीस आला, आणि मोठी शिकस्त करून त्यानें किल्ला काबीज केला; पण त्यापूर्वी किल्ल्यांतील लोक सर्व चीजवस्त घेऊन व घरांस आग लावून चोरवाटेनें बाहेर पडून मराठ्यांस मिळाले होते. याप्रमाणे किल्ला ताब्यांत आला, पण त्यापासून बादशहास कांहींच लाभ झाला नाहीं. बादशहानें वाकिनखेढ्याचें नांव रहमानबक्ष असें ठेविलें. तेथून बादशहाची फौज तीन कोसांवर कृष्णेच्या कांठीं देवापुर येथें मुक्कामास गेली. तेथें सिंहगड किल्ला मराठ्यांनीं परत घेतल्याची बातमी बादशहास पोंचली. ह्या वाकिनखेढ्याच्या हल्ल्यांत चिंकिलीजखान ऊर्फ प्रसिद्ध निजामुल्मुल्क हा बादशहाचे बाजूस लढत होता.

६. शाहूची कैद व सुटकेचे प्रयत्न.—येसूबाई व शाहूही हा काळपावेतों बादशहाच्या स्वारीबरोबर हिंडत होतीं. सन १७०२ सालीं त्यांची पुरस्कर्ती बेगमसाहेब मरण पावली, तरी शाहूच्या व्यवस्थेंत कांहीं कमी पडले नाहीं. हातीं घेतलेल्या युद्धाचा निकाल लागेपर्यंत, शाहूची कांहीं कायमची व्यवस्था करण्याचा विचार बादशहानें केला नाहीं. उलट शाहू ताब्यांत असल्याने त्याचा मराठ्यांवर एक प्रकारचा दाब होता; पण ह्यापासून बादशहास कांहींच फायदा झाला नाहीं. जोत्याजी केसरकर नेहमीं शाहूजवळ असे. (पृ. ६०५). शाहूचें बाळपणचें शिक्षण जोत्याजीचेच देखरेखीखालीं त्या वेळच्या मानानें झालें. हा जोत्याजी मौजे पुनाळ, प्रांत पन्हाळा, येथील पाटील होता. (भारतवर्ष). बादशहाच्या स्वारींत ज्या विपत्ती इतरांस भोगाव्या लागत, त्या शाहूसही भोगाव्या लागत. परळीचा किल्ला काबीज झाल्यावर बादशहाची छावणी पावसानें इतकी भिजून चिंब झाली, कीं जोत्याजी केसरकर यानें तेलांत कांकडे भिजवून शाहूस भात करून घातला. याप्रमाणें नेहमीं छावणींत असूनही शाहूस कधीं तलवार गाजविण्याचा प्रसंग बादशहानें येऊं दिला नाहीं. त्याचे सर्व दिवस कारागृहवासांत असल्याप्रमाणें गेले. त्याच्या खाण्यापिण्याचे हाल झाले नाहींत हें खरें; पण सुखोपभोगामुळे त्याचा स्वभाव शांत, स्वस्थ व थोडासा निर्वीर्य बनला. नाहीं तर शिवाजीचा नातू व संभाजीचा पुत्र असून दोघांचींही चरित्रें डोळ्यांपुढें असतां तो इतका स्वास्थ्यप्रिय बनला नसता. त्यानें पुढें सर्व स्वाऱ्या आपल्या सरदारांवर सोंपवून