आरंभीं पुणेकर मंडळींना बाजीरावाचा बिलकूल परिचय नव्हता. ता. ४ डिसेंबर १७९६ रोजीं जुन्नराहून येऊन त्यानें पुण्यांत प्रथम प्रवेश केला तेव्हां लोकांना त्याजबद्दल अत्यंत आदर वाटला. ता. २६-२-१७९६ रोजीं पटवर्धनांचा कारकून लिहितो:-‘उभयतां श्रीमंत बाजीराव व बंधु चिमाजीअपा योग्य आहेत. त्यांत थोरले श्रीमंत वय लहान होत्साते, यश थोर. सहनशीलताही बहुतच. पत्रीं काय लिहावी ?’ ता. ८ मार्च. ‘ श्रीमंतांचे बुद्धीची शर्त आहे. शरीरेंकरून दृढ, गोड भाषण, बोलण्यांत जरब, याप्रमाणे तारीफ आहे. बाजीरावसाहेब किंचित् सांवळे वर्णाचे आहेत. गोरे फार नाहींत. नाकडोळे चांगले आहेत. वित्पन्न आहेत. बोलणें फार पाहिजे. माणसांचा कंटाळा नाहीं. स्नानसंध्या फार आहे. अठरावे घटकेस भोजन होतें. रात्रौ बारावे घटकेस भोजन होतें. एकादशी केवळ निरशन करितात. तीन स्नानें करितात. धर्माविषयीं वासना बहुत आहे. कृपणपणा अगदीं नाहीं. देवब्राह्मण यांजवर निष्ठा फार आहे. परंतु कांहींशी वृत्ति भोळी आहेशी भासते. चिमाजी आपा गोरे फार. उभयतांची प्रकृति चपळतेविषयीं आणि बुद्धिविषयीं सारखीच आहे; परंतु बाजीरावाचे ठायीं क्रोध कांहीं जाजती आहेसा भासतो. मेहेनती चांगले, शरीरेंकडून चांगले बळकट असे आहेत. बोलणें बहुत समयोचित आहे. बोलण्यांत व चालण्यांत सरळता बरी दिसते. बंधूची मर्जी चिमाजी आपा बरी राखितात. उभयतांचें भोजन वेगळें होतें. आजपावेतों अज्ञातवासीं होते, त्यास विना समजून सांगितल्याशिवाय आगतस्वागत कोणास कसें करावें हें अंमळसें अवघड दिसतें. परंतु धूर्त आहेत, समजतात लवकर. एक वर्षपर्यंत दुसऱ्यांचें काम लागेल, मग कोणताही कारभार स्वतः करतील यांत संदेह नाहीं.’

कालांतरानें बाजीरावाचे एक एक गुण लोकांस माहीत होत चालले, तसें त्याजबद्दलचें मत बदलत गेलें. ता. ९-७-१७९७ ची नोंध. ‘ वाड्यांत कांहीं एक कारभार श्रीमंत करीत नाहींत. जाबसाल करावयास अगदीं कळत नाहीं. कोणी विनंति केली असतां, ‘ नानाकडे जावें, आमचेकडे काय आहे; जुन्नरास ( कैदेत ) आहों ऐसें समजोन त्यांजकडून जाबसाल करवून घ्यावे, ’ ऐसें म्हणतात. देण्याचा सुमार नाहीं. फकीर बैरागी, हातपाय तुटके याप्रमाणें दहा पांच खुळे वाड्यांत जाहलीं आहेत. नाच रागरंग, पोऱ्यांचें गाणें श्रीमंत ऐकत असतात. कारभाराविषयीं कांहीं एक बोलत नाहींत, त्यावरून गांवांत लोक म्हणतात, कीं, यांजवळ ऐवज ( अकलेचा ) कांहीं नाहीं. यांच्या हातून कांहीं व्हायचें नाहीं. त्यांचें व अमृतरावांचेंही आंतून वांकडें आहे. मन शुद्ध नाहीं. श्रीमंत त्रिवर्ग यांचें व नानांचें कालत्रयीं बनायचें नाहीं.’