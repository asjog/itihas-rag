इसमास लगेच कापून काढिलें, आणि महीं अलीकडे सावळीस येऊन तेथें पिला-
जीच्या मुर्द्याचें दहन केलें. पिलाजी शूर, धोरणी व बाणेदार होता आणि
त्याचेंच उदाहरण पुढें त्याचे घराण्यास प्रोत्साहक झालें. डभई त्यांनीं हातची
जाऊं दिली नाहीं. ता. १९-४-१७३२ रोजीं शाहूनें पत्र लिहून दमाजी गायक-
वाडाचें समाधान केलें. 'पिलाजीस धोकळसिंगानें दगा केला, त्यामागें तुह्मीं हिंमत
धरून अंगेजणी बरीच केली, ह्मणून यशवंतराव दाभाडे सेनापतीनें लिहिलें.
तरीं होणार ती गोष्ट झाली. त्याचा खेद न करणें. तुम्हांविषयीं सेनापतीस आज्ञा
केली आहे. ते तुमचें उभारणी करून चालवितील. तुम्ही त्यांचे हुकमाप्रमाणें
वर्तणूक करणें. ( शा. रो. १६१. )

पिलाजीच्या खुनापासून अभयसिंगास कांहीं एक निष्पत्ति झाली नाहीं. उलट
पिलाजीचे पुत्रांस व भाऊ महादजीस व उमाबाईस विशेष चेव येऊन त्यांनीं
बडोदें व डभई हीं ठाणीं तर परत घेतलींच, परंतु खुद्द अहमदाबादवर चाल
करून, त्याच्या पूर्वेकडील जोधपूरच्या हद्दींत धुमाकूळ उडवून दिला. तेव्हां
अभयसिंगानें दमाजी गायकवाडास चौथाई व सरदेशमुखी देण्याचा करार
लिहून दिला, आणि शिवाय अहमदाबादच्या खजिन्यांतून ८० हजार रु. रोख
देण्याचें ठरविलें. रक्कम पदरांत पडेपर्यंत जवानमर्दखान बाबी यास ओलीस
ठेविलें. पुढें कांहीं काळ भानगडी चालून स. १७३४ त बडोदें दमाजीच्या
कबजांत आलें तें अद्यापि त्यांजकडे आहे. दमाजीशीं कसाबसा तह करून
अभयसिंगास आपलें राज्य बचावण्यासाठीं गुजराथ सोडून परत जावें लागलें.
जातांना त्यानें आपला एक हस्तक रतनसिंग भंडारी अहमदाबाद येथें ठेवून
दिला. पण गायकवाडांपुढें त्याचा टिकाव लागला नाहीं. त्यांनीं अहमदाबादेंतून
चौथाईचे हक्क वसूल केले. पुढें अभयसिंगानें आपले भाऊ आनंदसिंग व राय-
सिंग यांस गुजराथेंत पाठविलें. त्यांनीं शिंदे होळकरांस आपल्या मदतीस आणून
जवानमर्दखान बाबी हा गृहस्थ अहमदाबाद बळकावून बसला होता त्याजवर
चाल केली. तेव्हां शिंदे होळकरांस पावणे दोन लाख रुपये देऊन जवानमर्द-
खानानें आपला बचाव केला. दोन तीन वर्षे अशा भानगडी चालल्यावर स.
१७३७त मोमीनखान याची गुजराथेवर नेमणूक झाली, तो ५५वा सुभेदार होय.