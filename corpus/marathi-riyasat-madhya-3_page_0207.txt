दहा पांच बातम्या आल्या. शोधास माणसें कारकून गेले. लवकरच त्यांचे हातचें पत्र घेऊन येतील. इब्राहीमखान पाडाव झाले. सरदार व लोक मारले गेले. युद्धच आहे. यश अपयश ईश्वराधीन. असो, चिंता काय ! पुढेंही जे तर्तूद होणें ते होते ' ( ३.५१७; मार्च १७६१ ). पेशव्याच्या या शब्दांवरून त्याचा धीर व्यक्त होतो. भाऊसाहेब व जनकोजी यांच्या हातचीं म्हणून कांहीं पत्रें घेऊन माणसें सुद्धां पेशव्याकडे आलीं होतीं ( ३.५१८ ). बाबूजी नाईक व दुसऱ्या पुष्कळांस त्यांचे तपासास पेशव्यानें पाठविलें [का. सं. प. या. १७५]. परंतु पुढें लवकरच संशयनिवृत्ति तात्पुरती झाली. जनकोजी शिंदे हयात असल्याचा संशय मे महिन्यापर्यंत चालू होता [ ६.४१४ ]. अर्थात् या घोटाळ्यामुळें मुख्य काम तहकूब राहिलें.

जाटानें ज्याप्रमाणें मराठ्यांचा उत्कृष्ट परामर्श घेतला, त्याचप्रमाणें काशींत दक्षिणी मंडळीचा सांभाळ तेथील राजा बळवंतसिंग यानें केला. ' राजे यांनीं परामृष केला म्हणून श्रींत बहुतांची अब्रू राहिली. आमच्याविषयीं ( दीक्षितांविषयीं ) तो सर्वास सांगितलें जे, माझी आणि बाळकृष्ण दीक्षित यांची भिन्नता नाहीं. ब्राम्हणभोजन आदिकरून सर्व गोष्टींचा आपण समाचार घेत असे. सर्व मुत्सद्यांस सांगितलें जे, मी कै. नारायण दीक्षितांचा लेक, मला त्यांचें वृत्त चालविणें जरूर. ज्याप्रमाणें दीक्षितांचे वेळीं साहित्य लोकांचें होत असे, त्याप्रमाणें करीत जाणें; आणि त्याप्रमाणें दोन महिने चालविलें. सर्वत्र वडिलांचे पुण्येंकरून निर्वाह होतो.' असें बाळकृष्ण दीक्षित गोविंद दीक्षितास लिहितो [ २०.४.६१, ३.५१९ ]. ' भगवत् कृपेंकरून श्रीमंतांचे राज्य कायम आहे.' अशी शेखी २३.२.६१ ला नारोशंकर मिरवितो [१.२८२]. म्हणजे पानपतानें मराठ्यांचा दम बिलकुल खचला नाहीं हें उघड आहे.

येथवर दिलेले उतारे अस्सल पत्रांतले पानपत संग्रामाची व तदुत्तर स्थितीची योग्य कल्पना सुचवितात. आतां याची पूर्तता बखरीच्या आधारानें करितां येते. भाऊसा०चे कैफीयतींत खालील वर्णन या संग्रामाचें आहे. ' प्रथम विठ्ठल शिवदेव, यशवंतराव व माणिकराव कापरे कांहींसे वाढून पुढें