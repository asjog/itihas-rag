आला नसता. परंतु पानिपतच्या घोर प्रसंगामुळे हे सर्व बेत जागच्या जागीं राहिले’ [ म. शि. च. पृ. ४२ ].

मनुष्यस्वभावाची पारख करून त्यास आपल्या कबजांत आणण्यांत नानासा० विशेष कुशल होता. स्वभावाने आंतल्या गांठीचा असून, स्वतःचा अंत लागू न देतां, दुसऱ्याचें इंगित काढून घेऊन आपला शह कायम ठेवणें, अडचणीच्या प्रसंगांतून कांही तरी युक्ति काढून निभावून जाणें, प्रसंगी पड खाऊन आपला हेतु सिद्धीस नेण्याची संधि उत्पन्न करणें, भिन्न प्रकृतींच्या व्यक्तींस नाना उपायांनीं नरम करणें, अशा प्रकारची अष्टपैलू वागणूक नानासाहेबाची होती. हिंमत, साहस, जरब इत्यादि बाबतींत सदाशिवराव वरचढ होता, परंतु तापट व हट्टी स्वभावामुळे त्याचीं कित्येक कामे बिघडत, तसा प्रकार नानासा० चा होत नसे. यमाजी शिवदेव, श्रीनिवासराव प्रतिनिधि, ताराबाई, जिजाबाई, बाबूजी नाईक, रघूजी भोसले, दमाजी गायकवाड, गोविंदराव चिटणीस, मानाजी आंगरे, अशा भिन्न व प्रखर व्यक्तींस कोणत्या ना कोणत्या मार्गाने ताळ्यावर आणून, त्याने आपले काम पुढे चालविलें. राज्यचालकाचें मुख्य कसब यांतच आहे. प्रत्येक व्यक्तीचा स्वभाव ओळखून त्याजकडून आपले काम करून घेणें हेंच मोठें कसब आहे; आणि याच कारणामुळे नानासाहेबाच्या हातून राज्याचा एवढा उत्कर्ष झाला. केव्हां झगडून तर केव्हां हार खाऊन, केव्हां गोड बोलून तर केव्हां रागावून, केव्हां बक्षिस देऊन तर केव्हां शिक्षा करून, राज्यचालकास आपला शह ठेवावा लागतो. असें वर्तन ठेवण्यास दूर विचार व शांत वृत्ति हे गुण अवश्य पाहिजेत. म्हणूनच नानासाहेबाने शाहूची मर्जी पूर्णपणे संपादन केली, ताराबाईस निर्माल्यवत् केलें, शिंदेहोळकरांकडून दिल्ली अटकेपर्यंत राज्याचीं कामे घेतलीं; निजामाचा नकशा मोडिला, आणि थेट कर्नाटकपर्यंत अंमल बसविला. शाहूच्या मृत्युसमयीं राज्यावर मोठेच गंडांतर आले होतें, तें त्याने म्हणूनच निभावलें. पानपत प्रसंगीं नुसता हात पाय गाळून स्वस्थ न बसतां, हिंमतीनें पुढे जाऊन तो दोन महिने ठासून बसला, म्हणूनच नर्मदेपलीकडे मराठ्यांचा अंमल कायम राहिला. प्रकृति ढांसळली