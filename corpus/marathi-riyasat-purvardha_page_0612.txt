पडला, म्हणून त्याचीही मनसब वाढवून त्यास चांदशहानें खान-इ-आलम
हा किताब दिला. ह्यावरून वर सांगितलेलीं सर्व नांवें एकच होत. मात्र
चिटणिसांचा ईलाचीवेग हा इखलासखान शब्दाचा मोडींतील अपभ्रंश
असावा. डफचा तक्रीवखान, बुंदेल्याचा खानजमान, गॅझेटियरचा मुकर्रब-
खान ही सर्व एकाच इसमाची नांवें आहेत. बखरकारांचा ईतिकदखान
हा पुढे रायगड काबीज करणारा झुल्फिकारखान होय.

दुसरा प्रश्न. कोठें पकडिलें ? डफ् व चिटणीस संगमेश्वर देतात.
ऑर्मू पन्हाळा असेल असा तर्क करितो. बुंदेले विशाळगड म्हणतो. विवि-
धज्ञानविस्तारांतील मराठेशाहीच्या लेखकानें विशाळगड पसंत केला आहे.
खाफीखान बाणगंगेच्या कांठचे, समुद्रापासून एक दिवसाचे टप्यांतलें,
व कोल्हापुराहून ४५ कोसांवरचें संगमेश्वर असें सांगतो. पन्हाळगड व
विशाळगड यांचे दरम्यान संभाजी राहत होता, हे निर्विवाद आहे. विशाळ-
गडाहून संगमेश्वर सुमारें पंचवीस व कोल्हापुराहून सुमारें साठ मैल आहे.
राजापुराप्रमाणेंच घांटापासून पश्चिमेस कांहीं मैलांवर जयगडच्या खाडीच्या-
कांठीं समुद्रापासून वीस एक मैलांवर संगमेश्वर आहे. प्राचीन काळीं
संगमेश्वर प्रसिद्ध होतें, पण अलीकडे दोनशे वर्षे तें जीर्णावस्थेत आहे.
मराठशाहीच्या एकंदर इतिहासांत ह्या प्रसंगाशिवाय त्याचा कोठेही उल्लेख
नाहीं. अशा अपरिचत ठिकाणीं संभाजी पूर्वी कधीं आला नव्हता, आणि
या वेळेसही येण्याचा विशेष संभव नव्हता. आपल्या विलासांत कोणत्याही
प्रकारचा व्यत्यय येऊं नये, व आपण कोठें आहों, ह्याचा आपल्या शत्रूस
मागमूस लागू नये, अशा उद्देशाने संभाजी संगमेश्वरी* आला असावा.
परंतु प्रत्यक्ष पन्हाळ्यास वेढा पडला असतां, व आजूबाजूस मोगल संचार
करीत असतां, मोगलांस भिऊन अप्रसिद्ध ठिकाणी लपून, आपणास

* संभाजीला संगमेश्वरी पकडिलें यांत संशय नाहीं. संगमेश्वर हें गांव सर-
देसाई घराण्याचें वतनी होतें. तेथे त्यांचा वाडा होता, तो त्यांनीं संभाजीस
राहण्यास दिला. पुढें पेशवाईत हा वाडा सरदेसाई दुरुस्त करूं लागले, त्यास
पेशव्यांनीं मनाई केली, आणि छत्रपतींचा वाडा सरदेसाईं बळकावून बसले
आहेत, असा भलताच आरोप त्यांजवर आणिला. संगमेश्वरास छत्रपतींचा
बाड़ा कधीच नव्हता. ही हकीकत खंड २० ले. २८९ वरून स्पष्ट आहे.
