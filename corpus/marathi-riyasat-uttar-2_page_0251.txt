नसाव्या, तुम्हांस वाकबगारी असावी, व धन्याचे कामास हिसके बसतात म्हणून बोलतों. होळकरांचा विचार तरी पथरगडचे स्वारीपासून (स. १७७०) आम्हांसीं त्यांच्या अशाच वांकड्या चाली चालत आल्या, त्याच हल्लीं चालतात: त्याचें फलही त्यांस तसेंच प्राप्त होईल. परंतु अलीबहादरांनीं त्यांची चाल न धरावी. आम्ही लढाया मारून शत्रूंचीं पारिपत्यें करावी आणि यांनीं दुस्मानांकडून वस्त्रें, घोडे व सामानें घ्यावी! असा हाच मजकूर चार घटका एकांतीं सांगत होते. तलाश केल्यास खरेपणा पाटीलबावांचाच पडेल; व त्या उभयतांकडे दोष लागेल. हल्लीं पातशहांनीं मथुरावृंदावनच्या सनदा व श्रीमंतांकरितां वकिलीमुल्लकीचा खिलत पाठविला तो ता. २१-७-१७९० रोजीं येथें दाखल झाला. त्याजवरून बाबांनीं ७ ऑगस्ट रोजीं फर्मानवाडीचा मोठा समारंभ केला. सवाशें तोफ सुटली; होळकरांशिवाय अलीबहादर सुद्धां सर्व समारंभास हजर होते. ’

पाटणच्या लढाईनें महादजीचा दरारा कसा बसला हें वरील बादशहाच्या कृत्यावरून व्यक्त होतें. मीर्झा अहसनबख्त व इस्मईल बेग पुनः जोधपुरास जमा झाले, तेव्हां बादशहास भीति पडून त्यानें बेदरबख्त व त्याचा भाऊ मीर्झा हिंगा यांस तोफांनीं उडवून किल्यांतच पुरून टाकलें. या बेदरबख्तास गुलाम कादरानें पातशहा केलें होतें, म्हणन त्याजवर शहाआलमचा एवढा राग.

डी बॉयनच्या कंपूचा खरा प्रभाव पाटणच्या लढाईत सिद्ध झाला. महादजीस मोठी अडचण खर्चाची असून नियमित पगार लोकांस मिळण्यावर या कंपूचें सामर्थ्य अवलंबून होतें. मागें लालसोटच्या प्रसंगीं पलटणांनीं फितुर केला, पण खुद्द डी बॉयननें आपलें इमान सोडलें नाहीं. कठिण प्रसंगांत व पुढें गुलाम कादराच्या वेळीं चाकरी चांगली करून दाखविली, यास्तव हल्लीं अकरा पलटणांचा नवीन कंपू तयार केला. खर्चाची निर्धास्त झाल्यावांचून हें जोखीम डी बॉयन स्वीकारीना. सबब खर्चासाठीं बारा लक्षांची स्वतंत्र जहागीर महादजीनें कोळजळेश्वर व त्याच्या आसपास त्याचे हातीं तोडून दिली. याशिवाय दुसरा उपाय महादजीस राहिला नाहीं. अलीबहादर व तुकोजी होळकर यांस मुलखाच्या वांटण्या देऊन, रडत राऊत घोड्यावर चढवून, नाकदुराया काढीत बसण्यापेक्षां, डी बॉयनच्या पलटणांवर केलेला खर्च सर्वथा फायदेशीर, अशी महादजीची अलीकडच्या पांच सहा वर्षांच्या भरपूर अनुभवानें खात्री झाली. महादजीची ही खात्री स. १७९२ त पुण्यास गेल्यावर तेथील परिस्थितीने जास्तच वाढून, ऑगस्ट