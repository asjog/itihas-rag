मनांत वागत होती. त्यांत पुष्कळदां धरसोड झाली असेल तर तो बराच परिस्थितीचा दोष होता. बाजीराव मराठमंडळाचा पुढाकार घेऊन इंग्रजांशीं निकरानें सामना करीत आहे, अशा बातम्या आप्पासाहेबास पोंचल्या आणि त्या खुद्द बाजीरावानेंच त्याजकडे पाठविल्या. तेव्हां इंग्रजांशीं समेट करण्याचे पूर्वीचे विचार रद्द करून त्यानें त्यांजवर चढाई केली, यांत धरसोड ती काय झाली ! त्या धामधुमीचा काळाचा सगळाच इतिहास आपणांस नवीन बनवावयाचा आहे. तो लिहिला जाईल तेव्हां आप्पासाहेबासारख्या कित्येक बाणेदार व्यक्ती आपणांस सांपडतील. मराठ्यांच्या इतिहासांत अद्भुत कृत्यें करणारे जे कांहीं थोडे पुरुष उदयास आले, त्यांतच आप्पासाहेबाची गणना करावी लागेल. मात्र हें त्याचें अद्भुत चरित्र बारीक तपशिलांनीं सजवून राष्ट्रप्रेमाच्या उठावदार वृत्तीनें लिहिलें गेलें पाहिजे. रायचूर येथून इंग्रजांच्या कैदेतून शिताफीनें निसटून जाणें, महादेवाच्या डोंगरांतील वनवासांत इंग्रजांस वर्षानुवर्ष दमविणे इत्यादि कित्येक प्रसंग त्या चरित्रांत मोठे हृदयंगम मानले जातील. परसोजीस ठार मारल्याचा आरोप त्याजवर आलेला आहे तो खरा समजून चाललें, तरी परिस्थितीवरून तो अक्षम्य ठरणार नाहीं. परसोजी अंध व भ्रमिष्ट आणि राज्य करण्यास अत्यंत नालायक होता. इंग्रजांनीं त्यास मतलबासाठीं उचलून धरिलें. नागपुरच्या राज्याची त्यांस एवढी कळकळ वाटत होती तर वेड्या परसोजीस पाठिंबा देण्या ऐवजीं बाणेदार आप्पासाहेबासच त्यांनीं पुढें आणून त्याचा जम बसवून दिला पाहिजे होता. परसोजी हा केवळ खटपटी विरोधकांच्या हातांतलें खेळणें बनला होता. अशा स्थितींत त्यास नाहींसें करण्याशिवाय दुसरा मार्ग आप्पासाहेबास दिसला नाहीं. बाकाबाई, गुजाबादादा वगैरे वजनदार माणसांस जेंकिन्सनें प्रथम पासूनच आपले लोभांत मिळवून घेतले होतें.

रघूजीच्या मृत्यूनंतर नागपुरास सुमारें दोन वर्षे पावेतों प्रचंड क्रान्ति झाली, तिची विस्तृत हकीकत ना. भो. का. लेखांक ३६ यांत दिलेली प्रत्येक अभ्यासूनें लक्षपूर्वक वाचण्यालायक आहे. त्यांत आप्पासाहेबाचें स्वभावचित्र उत्कृष्ट दिसतें.