मुस्ताफाखानं अफगाणांचा सरदार बिथरून मराठ्यांस मिळणार होता, त्याच्याशीं लढून अलिवर्दीनें त्यास ठार मारिलें, आणि लगेच रघूजीशीं उद्दामपणाचें वर्तन आरंभिलें, त्याबरोबर रघूजीनें एकंदर मुलखांत धुमाकूळ मांडिला; आणि संबंध ओरिसा प्रांत हस्तगत केला. पावसाळ्यांत मराठे बांकीपुर पाटणापर्यंत पुढें गेले, तेव्हां पावसाळ्यानंतर त्यांजवर अलीवर्दीनें चांगली तयारी करून चाल केली. आपल्या आगमनाची कांहींएक वार्ता कळूं न देतां एकाएकीं अंधाऱ्यारात्रीं खान रघूजीवर चालून आला. निकराची लढाई होऊन मराठ्यांस शेवटीं पळ काढावा लागला बांकीपुराहूनं मराठे पळत पळत मुर्शिदाबादेस आले. मागोमाग नवाबही त्यांचा पाठलाग करीत आला. इतक्यांत नागपुराकडे गोंडवणांत बंडावा झाल्याचें ऐकून रघूजीला स्वारीचें काम अर्धवट टाकून फौजेसह तसेंच परत यावें लागलें. सारांश या स्वारीपासून विशेष कांहीं निष्पन्न झालें नाहीं, आणि त्याजबद्दल विश्वसनीय हकीकतही उपलब्ध कागदपत्रांत आढळत नाहीं. ‘ मराठ्यांचा दरारा ’ या पुस्तकांतून वरची हकीकत घेतली आहे. ही स्वारी आटोपल्यावर रघूजीनें साताऱ्यास जाऊन शाहूमहाराजांची भेट घेतली, असा उल्लेख वरील पुस्तकांत आहे. ही भेट स. १७४८ व ४९ यांचे संधीस झाली असावी.

ह्या प्रसंगीं मात्र रघूजीनें मुलगा जानोजी व सरदार तुळजाराम यांस, मीर हबीबचे मदतीस लगेच, म्हणजे स. १७४८ वर्ष संपण्या पूर्वीच बंगाल्यावर रवाना केलें. जानोजीनें अनायासानें कटक प्रांत हस्तगत करून तो मीर हबीबचें स्वाधीन केला. पुढें ‘ जानोजी व मीर हबीब यांचें दरम्यान तंटा उपस्थित होऊन शेवटीं मीर हबीब यास जानोजीनें प्रतिबंधांत ठेविलें. त्यास प्रतिबंध असह्य होऊन चौकीदाराशीं झगडण्यांत मीर हबीब मारला गेला. ( स. १७५१ ). ती हकीकत पुढें येईल. तूर्त अलिवर्दीनें