बाजीरावानें किल्ले स्वाधीन केले तरी त्रिंबकजीस पकडण्याचा त्यानें कांहींच इलाजः
केला नाहीं. ता. १३ मे रोजीं पुण्यांतून पळून जाण्याचा त्यानें प्रयत्न केला. पुनः
ता. १७ मे रोजी इंग्रजांशीं युद्ध सुरू करण्याचा निश्चय करून त्यानें फौजा सिद्ध
केल्या. पण युद्धाचे त्याचे हे देखावे क्षणमात्रांत विराम पावत. ता. २० मे रोजीं
इंग्रजांकडे त्यानें संपूर्ण शरणागतीची याचना केली; आणि त्रिंबकजीस पकडून
देण्याबद्दल दोन लाखांचे बक्षीस व इनाम गांव देण्याचे त्यानें जाहीरनामे लावले, ते
असेः-" त्रिंबकजी डेंगळा इंग्रज वहादुरांचे कैदेतून पळून बंड करीत पळतो, त्याचा
ठिकाण लावून जिवंत अगर मेला सरकारांत हवाली करून देईल त्याजला बक्षीस २
लक्ष रुपये व १ हजार रुपयांचा इनाम गांव दिला जाईल. समस्त रयत ब्राह्मण,
मराठे, वाणी उदमी, मांग रामेोशी, वगैरे जे कोणी डेंगळ्याचा पत्ता सरकारांतः
दाखवून देतील त्यास पांच हजार रुपये बक्षीस व १ चाहूर जमीन इनाम देण्यांत येईल.
पत्ता ठाऊक असून तो दाखवून न दिल्यास त्याचे पारिपत्य होईल." डेंगळ्याचे मिलाफी
बारा असामींचीं नांवें या कागदांत शेवटीं आहेत. जाहीरनाम्याचा उपयोग झाला नाहीं हैं.
सांगणें नकोच.
बाजीराव जो बरेच दिवस त्रिंबकजी डेंगळ्यास इंग्रजांचे स्वाधीन करण्यास
अनमान करीत होता त्याचें अंतस्थ कारण वाळोजी कुंजर होय. सिंद्याचा सरदार जीन बॅप्--
टिस्ट यास बाजीरावानें उत्तर हिंदुस्थानांतून फौज घेऊन आपल्या मदतीस बोलाविलें होतें.
त्या वेळीं बाजीरावास भोसले आणि सिंदे यांनीं निक्षून कळविलें, कीं तुम्हीच प्रथम
सर्वांचा पुढाकार घेऊन उघडपणें इंग्रजांवर युद्ध सुरू करा, म्हणजे आम्ही तुम्हास
लगेच सामील होतोंः पण आम्हांस तोंडघशीं पाडून तुम्ही नामानिराळे राहूं म्हणाल
तर तुमचा विचार तुम्ही पाहवा आणि आमचा आम्ही पाहवा हें बरें. बाजीरावास हें
पत्र सरदारांनीं मुद्दाम सावकारी हुंडीच्या सांकेतिक भाषेत लिहलेलें होतें. इंग्रजांचे
हातीं तें पडलें तर त्यापासून त्यांस बोध होऊं नये अशी तजवीज ठेविलेली होती.
बाजीरावाचा हुजऱ्या विठोबा नाईक गायकवाड यास त्यानें या कामगिरीवर सिंदे
भोसल्यांकडे पाठविलें होतें, त्यास अनुलक्षून वरील पत्र असून त्यांतील विठोबा
नाईक म्हणजे खुद्द पेशवा असें समजलें पाहिजे. तें पत्र असेंः- ही पेढी खरें म्हटलें
तर विठोबा नाईकांचीच आहे आणि जरूर लागेल तेव्हां ते ज्या हुंड्या करतील त्या
आमच्या कडून स्वीकारण्यांत विलंब होणार नाहीं. पण तुमच्या पेढींत ऐवज (फौज )
शिल्लकच नसेल तर तूर्त सावकारांची (इंग्रजांची) कशी तरी समजूत काढावी. कांहीं
