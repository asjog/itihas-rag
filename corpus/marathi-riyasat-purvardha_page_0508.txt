बोलणें लाविलें. बजाजीस ही गोष्ट आवडली नाहीं; परंतु चारशें वर्षे उपभोग घेतलेलें आपलें वतन सर्व जप्त झालें, आणि सर्व वंश बुडण्यास आपण कारण होणार असें पाहून, कालदेशाकडे दृष्टि देऊन त्यानें मुसलमानी धर्म स्वीकारण्याचें कबूल केलें. मात्र तसें केल्यानें आपला फायदा तरी पुष्कळसा व्हावा, अशा हेतूनें त्यानें आपणाकरितां शहाच्या मुलीची मागणी केली. ही मागणी शहास पसंत पडली. आंतून मुलीनेंही ह्या कामीं खटपट केली असावी असें दिसतें. निंबाळकर वगैरे सरदार राज्याचे केवळ आधारस्तंभ होते. भोसल्यांचे घराण्यांशीं निंबाळकरांचा ऋणानुबंध विशेष होता, तेव्हां निंबाळकरांस मुसलमान केल्यानें आपली शक्ति वाढेल, आणि तेणेंकरून शिवाजीस निंबाळकरांची मदत होणार नाहीं, असा आदिलशहाचा हेतु असावा. पुढें बजाजीनें मुसलमानी धर्म स्वीकारून आदिलशहाच्या मुलीशीं लग्न केलें. बजाजीस पूर्वीची जहागीर व आणखी नवीन ज्यास्त मिळून त्याबद्दल नवी सनद शहानें त्यास करून दिली.

येणेंप्रमाणें बजाजी निंबाळकर मुसलमान बनला. तथापि त्यास आपलें कृत्य प्रशस्त वाटलें नाहीं. तो विजापुराहून स्वदेशीं आला, तेव्हां त्यास फारच अडचण पडूं लागली. शिंगणापुरास श्रीशंभुमहादेवाचें दर्शन घेऊन, बजाजीनें आपली सर्व हकीकत शिवाजीची आई जिजाबाई इला कळविली. निंबाळकरासारखा सरदार मुसलमान झालेला पाहून जिजाबाईला फारच वाईट वाटलें होतें. एक तर निंबाळकरांच्या घराण्यांशीं भोसल्यांचा पिढीजाद संबंध; दुसरें, आजपर्यंत शहाजी व शिवाजी योग्यतेस चढण्यास आरंभीं हेंच घराणें कारण झालें होतें. तेव्हां एवढा बलिष्ठ सरदार मराठमंडळांतून गेल्यामुळें शिवाजीच्या नूतन प्रयत्नांस मोठाच धक्का बसल्यासारखा झाला. परंतु इच्छा असली म्हणजे रस्ता सांपडतो, ह्या म्हणीप्रमाणें बजाजीनें स्वधर्मात परत येण्याची उत्कंठा दर्शवितांच जिजाबाईनें पुढाकार घेऊन त्या कामीं तोड काढली. ‘तिनें समस्त मराठमंडळ मिळवून, आपत्प्रसंगामुळे नाइकाकडे कांहीं एक दोष नाहीं असें जाणवून, शास्त्राधारें त्यास शुद्ध करून गोतांत घेतलें; इतकेंच नाहीं, तर पुढें निंबाळकरांविषयीं कोणींही मनांत किंतु आणूं नये, एवढ्याकरितां शिवाजीची मुलगी संभाजीची बहीण सखूबाई ही जिजाबाईनें बजा-