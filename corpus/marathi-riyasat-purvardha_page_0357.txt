नांत मिळत आहे. तानाजीच्या ह्या पराक्रमावर तुळसीदास शाहीर यानें
लिहिलेला एक तत्कालीन उत्कृष्ट पोवाडा प्रसिद्ध आहे. त्या योगानें
लोकांस स्वराष्ट्रेतिहासाची गोडी लागून तानाजीच्या पराक्रमासारखीं कृत्यें
जागृत राहिलीं आहेत.
'गड आला पण सिंह गेला,' असें म्हणून शिवाजीनें कोंडाणा किल्ल्यास
सिंहगड हें नांव दिलें असें म्हणतात. कोणी असेंही म्हणतात, कीं सन
१६४७ त प्रथम हा किल्ला शिवाजीनें घेतला तेव्हांच त्यानें हें नांव त्यास
दिलें होतें. सूर्याजी मालुसऱ्यास सिंहगडची किल्लेदारी दिली.
सिंहगड घेतल्यानंतर एक महिन्याचे आंतच सूर्याजी मालुसऱ्यानें पुरंदर
किल्ला हस्तगत केला. उत्तरेकडे मोरोपंत पिंगळे व आबाजी सोनदेव
हे माहुली किल्ला व कल्याण प्रांत सर करण्यास गेले. सन १६७० चे
सुमारास मोगलांचा प्रदेश लुटण्याचा व किल्ले काबीज करण्याचा धूम-
घडाका शिवाजीनें चालविला. सुरतेवर स्वारी करून परत आल्यावर
त्यानें मोरोपंतास पाठवून माहुली किल्ला काबीज केला. हा किल्ला मोग-
लांकडे गेल्यापासून तेथील किल्लेदार मनोहरदास हा होता (पृष्ट १४७ पहा).
मनोहरदासाजवळ विशेष तयारी कांहीं एक नव्हती. त्यानें शिवाजीस
सांगून पाठविलें ‘आम्ही रजपूत बादशहाचे नोकर मरणास भिणारे नाहीं.
पुष्कळ लोकांची अहुती दिल्याशिवाय किल्ला तुमच्या हस्तगत होणार नाहीं.’
शिवाजीनें किल्ल्‌यास वेढा घातला. एके रात्रीं पांच साहाशें लोक दोरीच्या
शिड्यांनीं वर चढले. मनोहरदासानें त्या सर्वांचा फन्ना उडविला. तेव्हां
मोरोपंत वेढा उठवून कल्याणवर आला. कल्याण भिवडीचा ठाणेदार
उझबगखान मराठ्यांशीं लढून मरण पावला. इकडे मनोहरदास माहुलीची
किल्लेदारी सोडून गेला. त्याचे जागीं अलवर्दीवेग किल्लेदार आला. तेव्हां
शिवाजीनें पुनः किल्‍ल्‍यावर हल्ला करून अलवर्दीबेग व त्याचे दोनशें लोक
ठार मारून किल्ला हस्तगत केला. ( Modern Review ). कर्नाळा
व लोहगड हे किल्ले पुढें लवकरच शिवाजीनें घेतले, तेव्हां कल्याणप्रांतावर
त्याचा ताबा बसला.
१०. सुरतेवर स्वारी, चांदवड साल्हेरच्या लढाया.–सुरत शहराचा
सुभेदार मरण पावला असून, तेथील शिबंदी जशवंतसिंग किंवा मुअज्जम
यांनीं काढून घेतली, अशी बातमी शिवाजीस कळतांच तो पंधरा हजार फौज