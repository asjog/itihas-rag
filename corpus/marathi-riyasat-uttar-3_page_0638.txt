६.०८.१८५७ रोजीं शाहू, त्याचा चुलता काकासाहेब, दत्तक मातुश्री राजसबाई, जनकमाता गुणवंताबाई, व दुर्गासिंग सेनापति वगैरे मंडळीस सरकारानें मुंबईस नेऊन बुचर बेटावर अलग अलग अटकेत ठेविलें; आणि तेथून पुढील सालच्या मार्चात त्यांस करांचीस पाठविण्यांत आलें. एकमेकांच्या भेटी होऊं दिल्या नाहींत. शहाजीचा पुत्र व्यंकाजी यास प्रथम अहमदाबादेस व तेथून स. १८५९ त अहमदनगरास नेऊन ठेविलें, तेथेंच व्यंकाजी स. १८६४ त मरण पावला. स. १८५७ च्या बखेड्या-नंतर या सर्व मंडळींचा मासिक तनखा रु. ३८० होता.

व्यंकाजी मरण पावल्यावर राणी सगुणाबाईनें दुसरा मुलगा ता. १८.५.१८६५ रोजीं दत्तक घेतला त्याचे नांव राजाराम आबासाहेब. यास मुलगे दोन, शिवाजी उर्फ अण्णासाहेब व प्रतापसिंह उ० भाऊसाहेब. अण्णासाहेब स. १९१४ सालीं व भाऊसाहेब स. १९२५ सालीं दोघेही निपुत्रिक मरण पावले. नंतर भाऊसाहेबाची बायको ताराबाई हिनें शेडगांवकर घराण्यांतला मुलगा तारीख २८.५.१९२५ रोजीं दत्तक घेतला, त्याचें नांव शाहू राजे. भोसले छत्रपतीच्या वंशाचें नांव हेच हल्लीं साताऱ्यास चालवीत आहेत. राणी सगुणाबाईनें पुढें सुप्रसिद्ध कायदेपंडित विश्वनाथ नारायण मंडलिक यांजकडून सातारचें राज्य परत मिळण्याबद्दल विनंतिअर्ज लिहवून तो ता. १४.३.१८७४ रोजीं व्हिक्टोरिया राणीकडे रवाना केला. हा अर्ज विस्तृत असून त्यांत छत्रपतींच्या हक्कांचें भरपूर विवेचन केलेलें आहे. सगुणाबाईच्या या अर्जाचा उपयोग झाला नाहीं हें आपण जाणतोंच. अर्ज रवाना केल्यानंतर दहाच दिवसांनीं ता. २४.३.१८७४ रोजीं सगुणाबाई मरण पावली. अशी सातारकर घराण्याची थोडक्यांत हकीकत आहे.

६ रंगो बापूजीचा प्रवास व शेवट.—बाजीरावाचे अमदानींत रंगो बापूजी गुप्ते इंग्रजांचे नोकरींत असून स. १८१७ त क० ब्रिजबरोबर तो महितपुरचे लढाईंत हजर होता. तो व बळवंतराव चिटणीस या दोन प्रभु घराण्यांचा आप्तसंबंध असून दोघेही प्रतापसिंहाचे विश्वासु सल्लागार झाल्यामुळें त्यांजबद्दल नातुप्रभृति ब्राह्मणवर्गास वैषम्य वाटूं लागलें. बळवंतराव चिटणीसानें एक मराठी बखर लिहून त्यांत बाजीरावाशीं इंग्रजांचें युद्ध सुरू असतां एल्फिन्स्टनर्ने प्रतापसिंहास आश्वासनें देऊन कसें अलग केलें त्याचा संपूर्ण वृत्तान्त साक्षी मोक्यानिशीं प्रसिद्ध केला, तो वाचून गव्हर्नर सर रॉबर्ट ग्रँट यास फारच चीड आली. या बखरीचा इंग्रजी तर्जुमा