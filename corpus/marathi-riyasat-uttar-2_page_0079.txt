स. १७८४ च्या उन्हाळ्यांत महादजी गोहद प्रकरणांतून मोकळा झाला आणि लगोलग त्यानें दिल्लीचें प्रकरण हातांत घेतलें. पण हातीं पैसा नसल्यामुळें रजपुतांच्या व्यवहारांत त्यानें हात घातला, तोच त्याला पुढें जाचक झाला. जयपुरचा राजा पृथ्वीसिंग स. १७७८ त मरण पावला, त्याचा पुत्र लहान होता, म्हणून भाऊ प्रतापसिंग कारभार करूं लागला. या कामीं माचेडीचा म्हणजे अलवारचा प्रतापसिंग महादजीचा दोस्त होता. त्यानें जयपुरच्या राज्यांत आपलें वर्चस्व व्हावें म्हणून महादजीस कळविलें कीं, प्रतापसिंग जयपुरचें राज्य करतो तो नालायक आहे. राजा योग्य नाहीं व त्यास अधिकारही नाहीं. सबब पृथ्वीसिंगाचा मुलगा किसनगडीं आहे, त्यास आणून जयपुरचे राज्यावर बसवावें. जयपुरचा कारभारी खुशालीराम बोहरा बोलणें करण्यास महादजीकडे आला ( जुलइ स. १७८४ ). त्याच वेळीं शिखांचा सरदार मोहरसिंग यास आणून त्याच्या मार्फत महादजीनें दिल्लीच्या उत्तरेकडील प्रांताचा बंदोबस्त चालविला. हीं अवांतर प्रकरणें मिटविल्याशिवाय दिल्लीची घडी बसली नसती. शीख, रजपत, रोहिले वगैरे सर्वांचा बंदोबस्त केल्याशिवाय बादशहाची कोणतीही व्यवस्था सुरळीत चालली नसती. यांत जयपुरचें प्रकरण केवळ द्रव्यलोभानें महादजीनें हातीं घेतलें तेंच अंतीं अंगावर आलें.

बादशहाची व्यवस्था लावावयाची म्हणजे उज्जैनपासून दिल्लीपावेतों आपलें सत्तासूत्र निर्बाध ठेवावयाचें, त्यास चंबळपावेतों महादजीचा अंमल बसलाच होता. पलीकडे भरतपुरकर जाट त्याचे लगामीं होता. पण आग्ऱ्यास महंमद हमदानी त्याचा कट्टा दुष्मन होता तो दूर झाल्याशिवाय महादजीस पुढें जाणें शक्य नव्हतें. शिवाय आग्ऱ्याचा उपराळा यमुनेपलीकडील अंतर्वेदींतून होई. यास्तव महादजीनें बाळोबा पागनीस यास आग्ऱ्याचे बंदोबस्तास व रायाजी पाटील यास अंतर्वेदींत रवाना केलें. अंतर्वेदींत मुख्य ठिकाण रामगड म्हणजे हल्लींचा अलिगड, तो नजफकुलीखानाकडून आपले कबजांत घ्यावा, अशी ताकीद रायाजी पाटील यास दिली. यापूर्वींच महादजीनें अंबाजी इंगळ्यास फौज देऊन दिल्लीच्या बंदोबस्तास रवाना केलें होतें. त्यानें चहूंकडे टेहळणी ठेविली. शीख सरदारांच्या भेटी घेतल्या. रायाजी पाटिलानें अलिगडांत ठाणें बसविलें.*

इंग्रजांच्या उद्योगसंबंधानें मार्च स. १७८४ त सदाशिव दिनकर पुण्यास लिहितो, ‘इष्टिन काशीहून निघोन लखनौस आला. समागमें इंद्रसेन आहे. तीस