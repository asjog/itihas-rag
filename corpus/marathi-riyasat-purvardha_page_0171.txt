ज्याला ह्याच वेळीं औरंगाबाद असें नांव मिळालें, लष्करचें ठाणें किल्ला दौलताबाद. ह्या सुभ्याची पश्चिम हद्द विसापुर जुन्नर वरून सह्याद्रीस भिडली होती, दक्षिण हद्द घोडनदी. ह्या चार जिल्ह्यांत ६४ किल्ले असून, वसूल चार कोट रुपये होता. एवढ्यांत औरंगजेबानें सर्व खर्च मागवावा, अशी बादशहाची आज्ञा होती. वरच्यांपैकीं अद्यापि दहा किल्ले जिंकावयाचे होते; आणि सर्व मनसबदारांनीं आपापल्या फौजा घेऊन औरंगजेबास मिळावें, असे बादशहानें हुकूम पाठविले होते. बेदर जवळचे उदगीर व औसा हे किल्ले काबीज करण्याकरितां शहाजहाननें खानडौरान व शहाजीचे किल्ले घेण्याकरितां खानजमान ह्यांची नेमणूक केली होती. पहिले दोन किल्ले तीन महिन्यांत काबीज झाले.

खानजमानलाही शहाजीवर जय मिळाला. १६३६ च्या तहानन्वय विजापुर दरबारनें रणदुल्लाखानास खानजमानचे मदतीस पाठविलें. जूनचे अखेरीस ही फौज जुन्नरवर आली. शिवनेरीस वेढा घालून, स्वतः खानजमान पुण्यांतील शहाजीच्या वाड्यावर चालून आला. पावसामुळें त्याला घोडनदीवर एक महिना उतार मिळाला नाहीं. तेथून तो लोहगांवास पोंचला. इकडे शहाजी पुणें सोडून कोंडाणा तोरणा किल्ल्यांकडे पळून गेला. पर्जन्यामुळें मोगलांच्या हातून शहाजीचा पाठलाग झाला नाहीं. तो कुंभार्लीघाटानें कोंकणांत उतरला, पण दंडाराजपुरीस त्यास आश्रय मिळाला नाहीं. मोगल त्याचे पाठीवर कोंकणांत उतरले. तेव्हां परत कुंभार्लीघाटानें वर चढून तो कल्याण नजीक माहुलीच्या किल्ल्यांत गेला. त्याचे मागोमाग खानही आला. तेव्हां शहाजी माहुली सोडून मनोरंजनवर गेला. तेथें मोगल फौज चिखलांतून दौडत आली. मराठे आपलें जड सामान टाकून पळू लागले. मोगलांची व त्यांची थोडीशी हातघाई झाली. तरी शहाजी निसटून गेला. मोगलांचे घोडे थकून पाय उचलीतना. निजामशहाची छत्री, नौबत, पालखी वगैरे सामान व घोडे उंट वगैरे जनावरें मोगलांनीं पकडलीं. शहाजी पळून पुनः माहुलीवर गेला; व किल्ला लढाविण्याच्या उद्योगास लागला. खानजमान चिखलांतून व जंगलांतून तसाच चेपीत आला, आणि किल्ल्याचे दरवाजे पकडून बसला. तेव्हां शहाजीनें तहाचें बोलणें लाविलें. त्यानें नामधारी निजामशहा व शिवनेर वगैरे सहा किल्ले खानाचे स्वाधीन केले; आणि आपण विजापुरच्या नोकरींत राहाण्याचें