केले होते, तेच पुढे बलाढ्य होऊन आपणांस नबाब म्हणवू लागले. कर्नाटकांत असे पांच नबाब अठराव्या शतकांत विशेष सामर्थ्यवान होते, ते अर्काट, शिरें, कडपें, कर्नूळ व सावनूर या ठिकाणचे होतें. अर्काटच्या नबाबाचें राज्य कर्नाटक बालेघांटावर होतें, विजापूरच्या राजांकडून शहाजीस कर्नाटकांत जहागीर होती, तिचा समावेश शिऱ्याच हद्दींत होत होता. शिरें, होसकोटें, कोलार, बाळापुर व बंगळूर हे पांच परगणे शहाजीच्या जहागिरीचे होते. सावनूरच्या नबाबाचें राज्य बरेंच विस्तृत असून, त्याचा अंमल बहुतेक कृष्णा व तुंगभद्रा या दोन नद्यांमधील टापूवर होता. याशिवाय आणखी कित्येक लहान मोठीं संस्थानें कर्नाटकांत बहुधा स्वतंत्रसारखींच होतीं, तीं म्हैसूर बिदनूर, चित्रदुर्ग, हरपनहळ्ळी, अनागोंदी व रायदुर्ग हीं होत. पैकीं कर्नाटकाच्या दक्षिणार्धात म्हैसूरचें राज्य असून बाकीचीं उत्तरार्धात होतीं. त्यांत बिदनूर हें पश्चिम घाटाच्या सरहद्दीवर बरेंच मोठें संस्थान होतें. घाटाच्या खालीं सोंधें संस्थान होतें, त्याचाही थोडा बहुत अंमल घांटावर होता. निजाम स्वतंत्र झाला, तेव्हां तंजावरचें संस्थान व घोरपड्यांनीं स्थापिलेलें गुत्तीचें संस्थान हीं दोन मराठ्यांचीं संस्थानें कर्नाटकांत होतीं. गुत्तीकराच्याच ताब्यांत गजेंद्रगड व सोंडूर हे किल्ले होते. गुत्तीचा मुरारराव हा फार पराक्रमी असून, पन्नास वर्षे पावेतों, कर्नाटकांतील निरनिराळ्या अंमलदारांस त्याची दहशत असे. सारांश, पेशवाईच्या वेळेस मुसलमान, मराठी व कानडी-अशा तीन निरनिराळ्या सत्ताधीशांचे कर्नाटकांत प्राबल्य असून, त्या सर्वांचे आपआपसांत झगडे सुरू होते.

सय्यदांच्या वेळेस स्वराज्य, चौथाई व सरदेशमुखी या तीन बाबतींच्या सनदा मराठ्यांस मिळाल्या, त्यांत कर्नाटकांतील प्रदेशाचा अंतर्भाव बादशहाने स्वराज्यांत केला नाहीं, त्यामुळे तंजावरचें राज्य इतर संस्थानाप्रमाणें मोगलांच्या जहागीरदारांत गणलें जाऊं लागलें; याचा अर्थ इतर संस्थानांप्रमाणें तंजावरच्या राज्यांतूनही चौथाई सरदेशमुखी वसूल करण्याचा