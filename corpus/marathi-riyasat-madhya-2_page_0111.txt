चालला होता. प्रत्यक्ष शाहूस मुळीं न जुमानतां स्वतःच्या जबाबदारीवर राज्यकारभार चालविण्याचा उपक्रम त्यानें आरंभिला, आणि इतउत्तर या उपक्रमाचीं अनेक उदाहरणें पुढील कारभारांत दिसून येतील. अडचणीच्या प्रसंगी राज्याची जोखीम सांभाळणारांस आडमार्ग अवलंबावा लागतो, असें इतिहासांत नेहमीं दिसून येतें.

कर्नाटक-प्रकरणाचा उत्तरभाग पुढें यथावकाश देण्यांत येईल. नाईक व पेशवे यांजमधील वर सांगितलेल्या तंट्यास पक्षांधतेमुळें महाराष्ट्रांत कैक वर्षे अवास्तव महत्त्व प्राप्त झालें आहे. या व्यक्तिविषयक वादाचें महाराष्ट्राच्या इतिहासांत मुळींच महत्त्व नाहीं म्हटलें तरी चालेल. रा. पांगारकरांनीं मोरोपंतचरित्रांत प्रथम हा वाद उगाच उपस्थित केला; आणि त्या चरित्रांत अत्यंत अप्रस्तुत व अत्यंत खोडसाळ असा एक अभिप्राय नानासाहेब पेशव्याविषयीं ठोकून दिला, त्यामुळें पाध्ये व पेशवे, आणि जोशी व पेशवे, या दोन वादांनीं ऐतिहासिक सत्य लोपून जाऊन पक्षभेदांस मात्र निष्कारण प्रखरता आली होती. कोर्टाचा निकाल म्हणून रा. भी. वि. आठल्ये यांनीं केसरींत या नाईकपेशव्याचे वादाचा खुलासेवार वृत्तान्त दिला आहे. [ केसरी, १७ मे पासून ९ ऑगस्ट स. १९१० पावेतोंचे अंक ]. या वादांत पुराव्याचे म्हणून जे कागद दिलेले आहेत, त्यांपैकीं शाहूच्या मृत्यूनंतरच्या कागदांस विशेष महत्त्व नाहीं. शाहूच्या मृत्यूनंतर ताराबाई, दाभाडे, प्रतिनिधि इत्यादिकांच्या पक्षांत नाईक सामील झाला, परंतु तो पक्षही पेशव्यानें हळू हळू मोडून काढिला. स्वतःचा मतलब साधण्यासाठीं पैशाच्या जोरावर पाहिजे त्या पक्षास मिळण्याची नाइकास खोड होती, एवढ्यासाठीं त्यास मोडून काढणें नानासाहेबास भाग पडलें. हा प्रश्न व्यक्तीचा नसून राज्यकारभाराचा होता, हें या वादांत सदैव ध्यानांत ठेविलें पाहिजे. नानासाहेबासंबंधानें प्रतिकूल ग्रह बनवून रा. पांगारकरांनीं बारमतीकरांचें प्रकरण लिहून, एका लहानशा उदाहरणावरून त्या पेशव्याच्या एकंदर राज्यकारभारावर जरूर नसतां अभिप्राय दिला, ते यथार्थ नाहीं.