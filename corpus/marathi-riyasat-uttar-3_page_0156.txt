बातम्या वेस्लीस कशा पोंचत होत्या आणि त्या सर्वांचा विचार करून तो लगोलग आपले हस्तकांस कसे हुकूम सोडीत होता हें समजून घेणें म्हणजे एका स्वतंत्र विषयाचा अभ्यासच आहे. जो पुरुष इंग्लंडाहून निघतांच आपलं पुढचे बेत ठरवितो, केप येथील आठ चार दिवसांच्या फुरसतींत इत्थंभूत हिंदी राजकारणाचे धागे जमवून तयारी करितो, त्याची हुशारी काय सांगावी ! आणि त्याजपुढें मराठ्यांचें लंगडें लुलें राजकारण काय टिकणार ? टिपूच्या युद्धांत इंग्रजांस सामील न होतां दोघांसही फसवून आपण आयत्या वेळीं शिष्टाई करण्यास पुढें येऊं असा बाजीरावाचा मनोदय होता. मनांतून टिपूचेंच साह्य करावें असें होतें; आणि निजामानें इंग्रजांशीं स्नेह जोडल्याचें ऐकतांच प्रथम त्याचाच उच्छेद केला म्हणजे इंग्रज निजामाचे संरक्षणास धावून येतील तेव्हां मग आपण व टिपू मिळून इंग्रजांचा धुव्वा उडवूं अशा कल्पनेंत बाजीराव स्वस्थ बसला होता. या आपल्या योजनेंत नागपुरकर रघूजीनें सामील व्हावें अशी खटपट त्यानें चालविली होती. पण याची खडान्खडा बातमी वेस्लीस अगोदरच मिळून त्यानें रघूजीला मराठमंडळांतून फोडण्याचा प्रयत्न सुरू केला होता. रघूजीला मात्र इंग्रजांचा विश्वास बिलकुल वाटला नाहीं. टिपूचा पाडाव केल्याबद्दल दौलतरावानेंही वेस्लीचें बाहेरून अभिनंदन केलें; पण आंतून श्रीरंगपट्टणीस गुप्त हेर पाठवून टिपूचे मंडळीस इंग्रजांविरुद्ध चेतविलें. ही बातमी वेस्लीस कळून त्यानें दौलतरावाचा डाव हाणून पाडिला. टिपूच्या कुटुंबाचा व त्याच्या राज्याचा बंदोबस्त इतक्या त्वरेनें त्यानें लाविला कीं, बाहेरच्या खटपटीस अवकाशसच राहिला नाहीं. टिपू मेला तरी त्याचे मुलगे पुनः आपला जम बसवतील असा संभव पुष्कळ दिवस लोकांस वाटत होता. टिपूचा नातू, करीम-साहेबाचा मुलगा श्रीरंगपट्टणाहून पळून कर्नाटकांतील पेशव्यांचे मुलखांत दंगा करूं लागला. तसेंच टिपूचा एक पुत्र गुप्त वेशानें पुण्यास येऊन राहिला. नानानें त्यास आश्रय देऊन जवळ ठेविलें, व म्हैसूरचें राज्य इंग्रजांकडून परत घेण्याचा उद्योग चालू केला. तसेंच नानानें पूर्णय्यास अनुकूल करून घेऊन म्हैसूरची फौज फितविली, अशा बातम्या पुण्यास फार दिवस पसरल्या होत्या. त्या संबंधानें पामरनें क्रुद्ध होऊन बाजीरावास जाबही विचारला. तथापि बाजीरावाचे संबंधांत वेस्लीनें आगळीकीचे घडे पूर्ण भरेपर्यंत दम खाल्ला; आणि टिपूचें राज्य घेतल्यानंतर निजाम, अर्काटचा नबाब, तंजावरचा राजा, अयोध्येचा वजीर, वगैरेस प्रथम पचनीं पाडून मग तो मराठ्यांचे पाठीस लागला, हा प्रकार यथावकाश लक्षांत येईल. ( फॉरेस्ट, खरे इ० ).