पेड्रो मेलो मारला गेला. तेणेंकरून कच खाऊन पोर्तुगीझ वसईस माघारे गेले. तेथें जनरल मेनेझीसनें पोर्तुगीझ फौजेचें आधिपत्य धारण केलें, आणि त्याच संधीस मराठ्यांची नवीन फौज जंगी तयारीने कोकणांत घुसल्यानें, पोर्तुगीझांचा धीर सुटला; आणि चौल, वसई व दमण, एवढ्यांचा बचाव करून बाकीचीं ठिकाणें सोडून देण्याचा त्यांनीं निश्चय केला. परंतु सोडून देण्याची गोष्टच नव्हती. मराठ्यांनीं ताबडतोब सर्व ठिकाणें लढून काबीज केलीं. मराठ्यांचे बहुतेक नामांकित सरदार या वेळीं युद्धास आले होते.

तारापूरचा हल्ला.--जानेवारीच्या १५ तारखेनंतर संग्राम सर्वत्र सुरू झाला. दोन आठवड्यांचे आंत माहीम, केळवें, शिरगांव, तारापुर, डहाणू, नारगोळ, खतलवाड व अशेरी हीं ठिकाणें मराठ्यांनीं काबीज केलीं. तारापुरचा संग्राम फार शिताफीचा झाला. त्याचें वर्णन चिमाजीनें ब्रह्मेद्रस्वामीस लिहिलें आहे. " चार पांच सुरुंग मल्हाररावाकडून तयार झाले. तसेच गुजरातच्या सुरुंगाचे तीन फाटे एकाच एक कुसाखालीं नेले. तसेंच यशवंतराव पवार यांजकडील एक तयार झाला. राणवाकडील तयार झाला नाहीं. सारे लष्करचे लहान थोर माणूस रात्रींनेच खाडींतून उतरान मोर्च्याचे पाठीमागें जमा बसविले होते. सुरुंग एका-मागें एक अंतर करून उडाले. सरकारच्या सुरुंगांचे खिडारे मोठें पडलें, उजव्या हाताकडें दुसरीं थोडीं बहुत खिंडारें पडलीं. त्याच्या उजवीकडे हबशांच्या लोकांनीं कोटासच शिडी टेंकून वरते चढले. पुढें धारकरी होता तो वर चढल्या-वर, बरी गोळी लागून खालीं भुईवर पडला. त्याचेमागें दुसरा चढला, तोही पडला. फिरोन लोकांनीं लगट करून वरती चढले. मारामारीची शर्थ केली. हजरातचे निशाणाजवळ बाजी भीवराव व रामचंद्र हरि होते ते व सारे नामांकित लोक तितके बरे वजेनें चालोन गेले. गुतेकर व बाळोजी चंद्रराव होते. उजवेकडे मल्हाररावांचीं व राणोजी भोसल्याचीं निशाणें होतीं. त्यांनींही शर्थ करावयाची तैसी केली. खंदक सात आठ हात खोल व सात आठ हात रुंद होता. तो खंदक उतरोन कोटावरी चढावयासी बहुतां प्रकारची अडचण होती. शेवट पावेतों फिरंगी यांनीं हिंमत सोडिली नाहीं. तोफांचा व बरकंदाजांचा मार सिमेपरता. खाडीमध्यें माडी आहे तेथें आम्ही होतों. मल्हाररावाचे पायास कैरेंटें झाल्यामुळे तेही एकटे आम्हांपाशीं होते. सारें झुंज नजरेस पडलें. आमच्या व मल्हारबाच्या