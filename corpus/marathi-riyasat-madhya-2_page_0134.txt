व राजाज्ञाचे मुतालिक देवराव मेघश्यामे उपाध्ये हे सदैव जवळ राहून
कारभार करीत. राजकारण गोविंदरावाकडे. यशवंतराव व देवराव यांनीं
सर्ववेध पाहून कारभार करावा. थोरली धनीण सकवारबाई आज्ञापालन
करजे तें न करितां, आपणांस पाहिजे तो पुत्र घ्यावयाचा, अशी राजकारणें
प्रतिनिधि व यमाजी शिवदेव वगैरेनीं निराळा जमाव राखणें इत्यादि
चालविली. पुढें, संपादिलें राज्यसंरक्षण कसें होईल म्हणून बहुत विचार
होऊन पुनः साताऱ्यांत रहावयास जावयाचें नाहीं, श्रीकृष्णतीरींच वास
करावयाचा, म्हणून माहुली व सातारा यांचे दरम्यान डेरे व छावणी छपर-
बंदी करून राहिले. त्यास वनवासवाडी म्हणूं लागले; आणि भोसल्यांच्या
घराण्यांतील चांगलीं मुलें पाहण्यास आणून एक निश्चय करावा, ऐसें महा-
राजांनीं मनामध्यें धरिलें. तों सकवारबाईंचें व प्रतिनिधि वगैरेचें बोलणें
निराळें पडलें. प्रधानपंत, चिटणीस, पोतनीस, देवराव वगैरेचें मत महा-
राजांचे मनाप्रमाणें करावें ऐसें पडलें. त्यांत ताराबाई सातारा किल्ल्यावर
नजरकैदेत होती, त्यांनीं सांगून पाठविलें. 'दुसरें मूल कां पाहतां ? राज्यास
धणी शिवाजीराजे, आपले पुत्र, त्यांस मूळ जालें, तें मीं गुप्तरूपें ठेविलें
असून, दुसरे दत्तक कां करितां ? यावरून मुलें आणविलीं त्यांचा निश्चय
कोणताच झाला नाहीं. अमुकच करावें असें सांगणेस कोणासही सामर्थ्य
न घडे. असें होतां महाराजांचे शरीरीं ज्वराची व्यथा निर्माण झाली. तेव्हां
बहुतच उदास वृत्ति धरिली. सर्वकाळ अध्यात्मचर्चा, पुराणश्रवण, दान-
धर्म, ऐसे व्रत चालविलें. सर्व प्रधान समीप असावे, ऐसी आज्ञा केली.
'याउपरि बहुत दिवस राहवयाचें नाहीं, लौकरच समाप्तिकाळ आहे,' अशी
चर्चा करूं लागले. तेव्हां सर्वानीं धैर्य करून विनंति केली जे, पुढें राज्य
चालविण्याची आज्ञा सर्वास कशी ते जाली पाहिजे.' त्यावरून उत्तर सांगितलें
कीं, थोरली धनीण मनस्वी, आपले चित्तांत येईल तोच मनसबा करितात,

१ देवराव मेघश्याम याचा जावई विठ्ठलराव हा आनंदराव सुमंताचा मुलगा.
अर्थात हा देशस्थ ब्राह्मण [ शा. म. च. पृ. ७३ ].