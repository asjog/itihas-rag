म्हणून शक्य तोंवर आपली हद्द सोडून न जातां वसईस राहूनच त्यानें पुढील सर्वे
व्यवस्था ठरविली.
अमृतरावाचाही वकील मुंबईस होताच, त्याचें नांव रामचंद्र असें इंग्रजी लेखांत
आहे. वसईचा तह ठरत असतां इंग्रजांस मोठी भीति वाटत होती ती अशी, की
सिंदे होळकर व भोसले हे सर्व एक जूट करून दुसरा पेशवा राज्यावर बसवतील आणि
सर्व मिळून आपल्याशीं सामना करण्यास येतील. असा प्रयत्न सिद्धीस न जाऊं
देण्याची त्यांनीं विशेष खबरदारी घेतली.
५ पुण्यास अमृतरावाचा चार महिन्यांचा कारभार (नोव्हेंबर -
मार्च १८०३). स. १७९६ च्या अखेरीस बाजीरावास पेशवाईपद मिळालें.
तोंपर्यंत अमृतराव सुद्धां त्रिवर्ग बंधु एक विचारानें एकत्र राहत होते. वडील बंधूचा
मान बाजीराव अतोनात राखीत असे. पूर्व वहिवाटीस अनुसरून आपण
कारभार करून राज्याची वृद्धि करावी अशी धमक अमृतरावास वाटत होती. पण
बाजीरावास पेशवे पद मिळाल्यावर स्वेच्छाचारापलीकडे त्यास कशाचीही पर्वा वाटत
नाहीं असा अनुभव येऊन, त्याच्या या राज्यबुडव्या वर्तनाचा अमृतरावास अत्यंत
वीट आला; आणि तेव्हांपासून बाजीरावास आळा घालण्याची संधि आली असतां ती
त्यानें वायां जाऊं दिली नाहीं. यामुळे दोघां बंधूंचें अत्यंत वितुष्ट आलें. यशवंतराव
पुण्यास आल्यावर तर त्याचा कळस झाला. चिमाजी आप्पा स्वतः कर्तृत्त्वशून्य
असून त्यास बाजीरावानें वर्तन स्वातंत्र्य दिलेंच नाहीं. चिमाजीची एक सुद्धां स्वतंत्र
हालचाल त्या दहावीस वर्षातील नजरेस येत नाहीं. बाजीराव महाडाकडे गेल्यावर
अमृतरावानें त्यास परत येण्याविषयीं पत्रे व निरोप वारंवार पाठविले, आणि भावी
अनर्थाची सूचना दिली. त्यास उत्तर म्हणून बाजीरावानें अमृतरावास कोंकणांत
आपल्याजवळ भेटीस बोलाविलें. त्यास जवळ आणून कोठें तरी कायम अटकेंत ठेवावा
असा बाजीरावाचा मानस होता. पण भावाचा हा डाव ओळखून अमृतराव त्याचे
भेटीस गेला नाहीं. पुण्यास बसून यशवंतरावाच्या व जुन्या मुत्सद्यांच्या साह्यानें तो
राज्याची व्यवस्था करूं लागला. अमृतरावाच्या हातीं मराठी राज्याचीं सूत्रं जातील
तर हिंदुस्थानांत आपला निभाव लागणार नाहीं, असा स्पष्ट अभिप्राय खुद्द से.
वस्लीनेंच लिहिलेला आहे. म्हणून बाजीरावानें इंग्रजांचा आश्रय केला, त्या ऐवजीं
तो पुण्यास येऊन अमृतराव व यशवंतराव यांस जवळ घेऊन राज्याचा उद्योग करता,
तर त्याला इंग्रजांचे पदरांत जाण्याची कांहीं जरूर नव्हती. खुद्द दौलतरावानें सुद्धां
