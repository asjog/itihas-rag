सोळाशें वर्षांचा हा कालावधि फारच मोठा आहे. केवळ राजवंशांच्या
नामावळीपुरता येथवर त्याचा विचार झाला. परंतु सामाजिक व इतर
बाबतींचा विहंगमदृष्टीनें विचार केल्याशिवाय मराठी राज्यस्थापनेचीं
कारणें चांगलीं समजणार नाहींत. स. १२५० पासून १६५० पावेतों
देशाच्या स्थितीचें सामान्य चित्र तत्कालीन कवींच्या व संतांच्या लेखांत
दिसून येतें. तेव्हां प्रथम संतकवींच्या कृतींचा अल्प वृत्तान्त देऊन, नंतर
तत्कालीन स्थितीचें पर्यालोचन करण्याचा उद्देश आहे.

प्रकरण दुसरें.

महाराष्ट्रीय संतकवींची कामगिरी.

१. संतकवींचे वृत्तान्त.		२. महानुभाव पंथ.
   (क) स. १२००-१३००.	३. मराठी व हिंदुस्थानी संतांचे
   (ख) स. १३००-१४००.	   अन्योन्य संबंध.
   (ग) स. १४००-१५००.
   (घ) स. १५००-१६००.	४. भागवत धर्माचीं स्थित्यंतरें.
   (ङ) स. १६००-१७००.	५. संत व संस्कृत ग्रंथकार यांचा विरोध.
   (च) स. १७००-१८००.	६. संतांच्या कामगिरीचा अंदाज.

१. संतकवींचे वृत्तान्त.—देवगिरीच्या यादवांचा पाडाव झाल्यावर
मुसलमानी अंमल स्थापन झाला, त्याची हकीकत मुसलमानी रियासतींत
आली आहे. पुढें महाराष्ट्रांत शिवाजीनें मराठ्यांचें राज्य स्थापन केलें,
त्याचीं कारणें समजण्यास चौदाव्यापासून सतराव्या शतकापर्यंतचा काल
फार महत्त्वाचा आहे. ह्या कालांतील देशस्थितीची जितकी माहिती
मिळेल, तितकी पुढील इतिहासाची स्पष्टता होणार आहे. देशांतील
प्रचलित प्रश्नांची व घडामोडींची चर्चा तत्कालीन वाङ्मयांत दिसून येते.
कवी हे राष्ट्राचे नायक होत; आणि कवींच्या वाणी म्हणजे राष्ट्रीय भाषा
होय. अर्थात् वरील तीनशें वर्षांचें वाङ्मय तपासून पाहिलें असतां
बरीच माहिती मिळते. संतांच्या राष्ट्रीय कामगिरीसंबंधानें आजपावेतों
पुष्कळ ऊहापोह झाला आहे आणि पुढेंही होईल. त्यांत अनेक महत्त्वाचे
प्रश्न येतात आणि मतभेदही पुष्कळ आहे. ह्या चर्चेचा संकलित गोषवारा