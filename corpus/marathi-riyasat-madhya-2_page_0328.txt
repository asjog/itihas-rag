हस्तगत केले, ते अद्यापि गायकवाडाकडे चालतात. द्वारकासुद्धां गुजरात काठेवाडचे प्रांत याच वेळीं हस्तगत झाले [का.स.प.या. २७]

अमदावाद येथें पेशव्यांनीं आपल्या तर्फेनें श्रीपतराव बापूजी यास सुभ्याचे कारभारावर नेमिलें. हा श्रीपतराव पुरंदरचा राहणारा असून पुरंदरे व सखाराम भगवंत वगैरे मंडळींच्या वशिल्यानें पुढें आला. पेशवे आले मुतालिक, असा शिक्का छत्रपतींनीं त्यास करून दिलेला होता, तो श्रीपतरावाजवळ असे. ( पु. रो. पृ. ५८, ६८, ६९, ७९ ). एप्रिल सन १७५३ त पेशव्यांनीं अमदावादेच्या कारभारासंबंधीं, श्रीपतरावास सनदा करून दिल्या, [ ना. रो. ६३, ६५, २७२ ), त्यांतील विस्तृत तपशील पाहिला म्हणजे जिंकलेल्या शहरांत काय काय तजविजी करीत, त्याची कल्पना होते. अमदाबादची व्यवस्था आटोपल्यावर मे महिन्यांत बडोदें येथें रघुनाथरावानें दमाजीचा निरोप प्रेमानें घेतला. रघुनाथरावाबरोबर दत्ताजी शिंदेही अमदाबादच्या लढाईत होता असें दिसतें. ( डफ ) कारण बडोद्याहून दत्ताजीसह रघुनाथराव हिंदुस्थानचे मोहिमेस जाण्याकरितां जुन महिन्यांत थालनेरास आला.

श्रीपतराव बापूजी स. १७५६ त परत पुण्यास गेला, तेव्हां खंबायतकर नबाब मोमीनखान याच्या मदतीनें मोगलांनीं तें शहर पुनः काबीज केलें, तेव्हां रामचंद्रबावाचा मुलगा सदाशिव रामचंद्र यास पेशव्यांनीं स. १७५६ त गायकवाडाचे मदतीस पाठविलें. स. १७५६ त दमाजी बराच पेंचांत होता. ‘ प्रांतांत बखेडा मोंगलांचा. विशेषात्कारें धवळकें, नडियाद घेऊन ठाणीं बसविलीं. हुजूर फौजेचें जाणें जरूर त्या प्रांतीं आहे.’ [ ७ नोव्हेंबर १७५६, खं. १ ले. १२१ ]. हीच फौज सदाशिव रामचंद्राची असावी. १२ जुलाई १७५७ रोजी रघुनाथराव लिहितो, ‘ गुजराथेचा मजकूर थोडकाच आहे. दोन चार हजार फौज सदाशिव रामचंद्राचे कुमकेस पाठविली, तरी काम होई ऐसें आहे. ’ [ १-७१ ] ता. ११ ऑक्टोबर