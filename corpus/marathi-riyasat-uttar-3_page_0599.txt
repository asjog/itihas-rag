दारांची नांवनिशी ठिकठिकाणीं छापलेली आहे, त्यांचाही उपयोग करून कित्येक घराण्यांचा व व्यक्तींचा शोध लावितां येईल. शिवकालीन सरदारांच्या व पानिपतावर पडलेल्या इसमांच्या याद्या छापलेल्या आहेत. अशा सर्व नामावळी एकत्र करून दर-पिढीस राष्ट्रीय उद्योगांत कोणत्या जातीचे किती पुरुष खपत होते, आणि त्यांच्या लायकींत उत्तरोत्तर कसा फरक पडत गेला हें पाहतां येईल. कै. राजवाडे यांनीं महाराष्ट्रांतील कर्तबगार माणसांचा तुलनात्मक आढावा काढिला त्याच धर्तीवर वरील काम करितां येईल.

सामाजिक बाबतींत सारस्वतांचा वाद, कोंकणस्थ कऱ्हाड्यांचा वाद, कायस्थ कऱ्हाड्यांचा वाद, कायस्थ प्रभूंच्या ग्रामण्याचा वाद, पाताणे प्रभूंचा वाद वगैरे संबंधांत पुष्कळच कागद छापलेले आहेत. शेणव्यांस षट्कर्माचा अधिकार नाहीं असा वाद निघाला असतां पुण्यांतील शास्त्री मंडळीनें शेणव्यांस सर्व बाबतींत इतर ब्राह्मणांच्या बरोबरीचे पूर्ण हक्क आहेत असा निकाल दिला, आणि गोपाळ नाईक तांबेवेकर यानें स्वतः ऋग्वेदी देशस्थ ब्राह्मण असतां दशग्रंथी शेणवी ब्राह्मणांस अग्रहार दिले त्याचा उल्लेख स्मरणीय आहे ( जु. ऐ. गो. १०२५ ). कऱ्हाडे व चित्तपावन यांचा कलह वृत्तिविषयक असून एकमेकांनीं सभा भरून बहिष्कार घातले; उभय पक्ष वाडीच्या सावंतांकडे फिर्याद गेले, त्या संबंधाची मनोरंजक हकीकत खरे ले. ४४५१ ४६९०, ४७००, ४७३२, ५२५८ यांत पाहवी. पृ. ५५८६ वर खऱ्यांनीं याची चर्चा केली आहे. जीवबा बक्षीचे चरित्रांतील ले. २२२, २२८, २६४, २६७ याच विषयाचे आहेत. स. १७९९ त मुंबईत मोठें वादळ झालें त्याची हकीकत खरे ले. ५१९० यांत आहे. फिरंगी वैद्यांचा संचार बाजीरावाचे वेळेस इंग्रजांच्या आक्रमानुसारच वाढत गेला ( ले. ४६५७ ). डॉ. कोटस् हा गृहस्थ पुण्यांत गोस्तन-देवीचा प्रसार करणारा पहिला इंग्रज होय. जादू, चेटकें वगैरे प्रयोगांचा संचार त्या काळीं अतोनात होता. ( पहा खरे ले. ३९५८ व पृ. ५०६६ ). तत्कालीन सांकेतिक भाषेचे मासले म्हणून खरे ले. ५३२५, ५३३४, ५३३७, ५३६०, ५४१०, ५४१८, ५४३३ हे वाचकांनीं अवश्य पाहावे. सातारकर महाराज दौलतराव सिंद्यास कमी समजून त्याच्याशीं पंक्तिव्यवहार करीत नसत. अशा प्रकारच्या सामाजिक आचाराचे अनेक प्रश्नांस त्या वेळीं महत्त्व येऊन पुष्कळ खळबळ उडे. प्रतापसिंगाचा या बाबतींतील प्रयत्न कसा विकोपास गेला, त्याचें विवेचन दुसरीकडे केले आहे.