भवानी काळे हे ता. २४-८-१७९३ रोजी हैदराबादेस गेले होते. हिशेबाच्या कामीं राजा चंदुलाल पराकाष्ठा करून निजामाची बाजू सांवरीत होता. चंदुलालाच्या या हुशारीमुळेच पुढें तीस चाळीस वर्षे निजामशाहीच्या कारभारांत या हिंदु हिशेबनिसांस प्रमुखत्व प्राप्त झालें. खंड १०. ३७१-७२ च्या कागदांत हिशेबाच्या या भानगडी नमूद आहेत. ‘मीर आलमचे रवानगीचे समयीं मुशीरन्मुल्क यांनीं उभयतां गोविंदरावांस बोलावून, त्यांजकडून हरिपंत तात्यांस शिफारशीचीं व समजुतीचीं पत्रें देवविलीं.’ पण मीर आलम पुण्यास पोंचण्यापूर्वीच हरिपंत निवर्तला होता. मीर आलमबरोबर रघूत्तमराव हैबतराव, रावराजेंद्र, व राजे रायरायां रेवलीराव धोंडाजी पुण्यास आले होते.

निजाम-पेशव्यांचा तंटा विकोपास जाण्याचें मुख्य कारण म्हणजे नाना व अजीमुद्दौला या दोघांचा व्यक्तिद्वेष होय. तो द्वेष नसता तर प्रत्यक्ष वादाचे सर्व मुद्दे तडजोडीनें मिटण्याजोगे होते. मुख्य मागणी चौथाईच्या रकमेची संपूर्ण फेड करावी अशी होती. ही मागणी पूर्ण करण्यास लढाईचीच जरुरी नव्हती. परंतु दिवाणास कारभारावरून काढून त्याच्या जागीं आपल्यास अनुकूल असा गृहस्थ आणावा आणि त्या योगें एकंदर राजकारणांत पुण्याचें प्रमुखपण चालावें, असाच नानाचा प्रयत्न असल्यामुळें प्रकरण विकोपास गेलें. मीर आलम पुण्यास वाटाघाटीसाठीं गेला, त्यास दिवाणानें मुद्दाम सांगितलें कीं, ‘नानाचें व माझें सख्य करून देण्याच्या भरीस तुम्ही पडूं नये. मात्र तसें सख्य करण्याची नानानें सूचनाच केल्यास तुम्हीं मुद्दाम माघार घेण्याचें कारण नाहीं.’ पण मीर आलमनें पुण्याहून लिहून कळविलें कीं, ‘तुमच्याशीं सख्य करण्याची गोष्ट सुद्धां येथे कोणी बोलत नाहींत. ते तुम्हांस दोष देत नाहींत, किंवा तुमच्यावर आरोपही करीत नाहींत, तुमच्याशीं सख्यही जोडूं इच्छित नाहींत, किंवा शत्रुत्वही दाखवीत नाहींत. वाटाघाटींत ते दिवाणाचें नांव चुकून सुद्धां काढीत नाहींत.’

ता. २३-११-१७९४ नंतर केव्हां तरी हे वकील पुण्याहून परत गेले. त्यानंतर सुद्धां समेटाची बोली चालू असून डिसेंबरांत निजामाचा वडील मुलगा मीर पोलादअली सिकंदरजा यानें हें काम अंगावर घेतलें, पण त्याचाही उपयोग झाला नाहीं. उभय पक्षांच्या फौजा अगदीं नजीक आल्यावर फेब्रुवारींत सुद्धां समेटाची बोली सारखी चालू होती.*

* का. सं. प. या. ले. ११० यांतील राजाजी हा राजा चंदुलाल पुण्यास आला असेल काय ? बाबाराव गोविंद करमाळेकर हा निजामाचा महादजीजवळ