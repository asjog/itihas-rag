पाऊस पडला नाहीं तर पुढील वसुलाची माफी आगाऊ देत असत (इ. सं.). मुलकी व्यवस्थेत लष्करी अंमलदारांस कांहींच अधिकार नव्हता. प्रत्येक गांवास एक पाटील व एक कुळकर्णी व दोन तीन गांव मिळून एक कमावीसदार असे अधिकारी नेमलेले असून, त्यांवर एक तरफदार किंवा तालुकदार किंवा महालकरी म्हणून ब्राह्मण किंवा प्रभु जातीचा एक अंमलदार असे, आणि त्याचे जोडीस एक मराठा हवालदार असे. तालुकदारावरचा अधिकारी सुभेदार. शेखदार, दरखदार, कमाविसदार, सुभेदार व सरसुभेदार असे पांच मुलकी अधिकारी मराठशाहीत पुढे हळूहळू कायम झाले. प्रत्येक महालाचा वसूल किल्लोकिल्लां नेऊन ठेवण्याचा ठराव होता. या व्यवस्थेत मोगल पद्धतीप्रमाणें देशमुख, देशपांडे वगैरे पिढीजाद वतनदार लोकांकडे कांहींच अधिकार शिवाजीनें ठेविलेला नव्हता. शिवाय कोणात्याही खात्यांतील नोकरांस जहागिरी अगर उत्पन्नें तोडून दिलेलीं नव्हतीं. सर्वास त्यांचे कामगिरीबद्दल दरमहाचे दरमहा रोख वेतनें सरकारी खजिन्यांतून देण्यांत येत. या व्यवस्थेमुळें अंमलदार बळावून सरकाराविरुद्ध उठण्याची भीति कधींच नव्हती. मुसलमानी अमलांत अगर इंग्लंडांतील प्राचीन फ्यूडल पद्धतींत हाताखालचे लोक जबरदस्त होऊन राजास जुमानीतनासे झाले, तो प्रकार शिवाजीनें काढून टाकिला. देशमुख, देशपांडे इत्यादि पिढीजाद नोकरांस सुद्धां आपले हक्क रयतेपासून परभारें वसूल करण्यांची सक्त मनाई होती. तसेंच शिवाजीनें गांवोगांवचे जुने तट पाडून टाकिले आणि नवीन कोणासही करूं दिले नाहींत. या व्यवस्थेवरून शिवाजीचें धोरण हल्लींचे सरकारच्या धोरणाशीं किती मिळतें आहे हें तेव्हांच व्यक्त होतें. किल्ल्यांतील संरक्षकांस, देवस्थानांस व लढाईंत विशेष पराक्रम करणारांस मात्र तो केव्हां केव्हां इनाम जमिनी देत असे. मुसलमान अगर हिंदु देवस्थानांचीं पूर्वी चालू असलेलीं उत्पन्नें त्यानें बंद केलीं नाहींत. ( ओवेन, पृ. १३७ ).

इतर व्यवस्थेबरोबर शिवाजीनें खासगीकडील कारभाराची व्यवस्था ठरवून दिली. त्यांतच मातुःश्रीच्या संबंधाची व्यवस्थाही ठरविली होती. तिच्या सेवेस हुशार माणसें व बायका नेमून दिल्या होत्या. पहाऱ्याचे शिपाई, पुजारी, पुराणिक वगैरे नेमून देवतार्चनाची व दानधर्माची स्वतंत्र व्यवस्था लावून दिलेली होती. एक दिवाण, एक चिटणीस, एक फडणीस