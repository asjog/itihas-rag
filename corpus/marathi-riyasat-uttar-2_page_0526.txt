पुढेंही सर्व मिळून मलाच भरीस घालतात. ईश्वर काय करील तें खरें.’* मॅलेट या समयीं पुण्यांत नव्हता. त्याचा दुय्यम यूटॉफ होता. त्यानें लगेच सविस्तर हकीकत मुंबईस लिहून कळविली. तो लिहितो कीं, ‘ पेशव्यास चित्तभ्रम झाला होता, ही गोष्ट पूर्वी माझ्या कानावर बिलकूल आलेली नाहीं, मागाहून सजविलेली आहे. ता. २२ सप्टेंबरास मी पेशव्याची गांठ घेतली, तेव्हां पुष्कळ बोलणें जालें, त्यावरून मला कांहीं एक गैर दिसलें नाहीं. त्यावरून या प्रकरणीं मागाहून सारवासारव झाली यांत संशय नाहीं. ’

हे सर्व पुरावे लक्षांत घेतले म्हणजे अनेक प्रश्नांचा उलगडा होतो. पेशव्याला नानाची जरब दु:सह वाटली, आणि त्याला जिवाचा वैताग उत्पन्न झाला. भाद्रपदापासून ज्वर येऊन त्याची प्रकृति क्षीण होऊन चित्तभ्रंश झाला होता; आणि भ्रमांत दार उघडून त्यानें खालीं उडी घेतली,इतक्या गोष्टी सिद्ध होतात. आत्महत्या तरी एक प्रकारचा चित्तभ्रंशच होय. नुसती भोवंड येऊन खालीं पडले हें संभवत नाहीं. नानानें स्वतः कारभारांतून निवृत्त होऊन पेशव्यास कांहीं काल मर्जीप्रमाणें वागूं दिलें असतें तर त्याला स्वत:च्या जबाबदारीची जाणीव उत्पन्न होऊन त्याजकडून राज्यकारभाराची पुनर्घटना होऊं शकली असती. लहानपणचा उच्छृंखलपणा अंगावर जबाबदारी येतांच मावळत चालला होता हें उघड आहे. सर्व गोष्टी यथास्थित चाललेल्या नाहींत आणि कांहीं तरी विपरीत प्रसंग ओढवणार अशा प्रकारची मोघम समजूत लोकांत त्या वेळीं उत्पन्न झालेली होती हेंही निश्चित आहे. 

‘ पर्वतीस कार्तिकस्वामीचे देवळावर वीज पडून देऊळ छिन्नभिन्न जालें. शनिवारवाड्यांत कळशी बंगला सात मजली होता तो जळाला, कोठीस दुसरे मजल्यास आग लागली. पांच मजले जळाले, इलाज चालला नाहीं. पुण्यांत दुष्काळ पडून दुर्दशा जाली. ’ अशा अनेक बनावांनीं, खडर्‍याच्या ऐन विजयाच्या भरांत लोकांच्या मनास चरका लागलेला होता. कांहीं असलें तरी थोरल्या माधवरावाच्या मृत्यूनें मराठी राज्याची इमारत ढासळूं लागली, तिला टेके देण्याचा नानाफडणिसाचा प्रयत्न सिद्धीस न जातां, सवाई माधवरावाच्या मृत्यूनें ती इमारत साफ कोसळली यांत संशय नाहीं.

एकंदरीत थोरल्या माधवरावाच्या मृत्यूनें मराठी राज्याचा अवतार संपला. नारायणरावाचा वध हें जें राज्यांत मोठें पापकृत्य घडलें त्यानें सर्वस्वाचा