मार्च १६८२ त औरंगाबादेस व तेथून नोव्हेंबर १६८३ त अहंमदनगरास येऊन राहिला. ह्या ठिकाणीं राहून फौजेची व पैशाची व्यवस्था व परराज्यांशीं वगैरे कारस्थानें स्वतः करून दक्षिणदेश सर्वस्वी पादाक्रान्त करण्याचा उद्योग त्यानें झपाट्यानें सुरू केला. बंडखोर मुलाचा बंदोबस्त, शिवाजीच्या मरणानें निःसत्त्व झालेल्या मराठशाहीचा विध्वंस, व फार दिवस चाललेला दोन मुसलमानी राज्यांचा अंत, ह्या गोष्टी साधून आसेतुहिमाचलपर्यंत सर्व देशावर निष्कंटक विजयध्वज फडकावीत वर्ष दोन वर्षांत आपण परत जाऊं, अशी औरंगजेबास पुरी खात्री होती. अकबर बादशहाची तडफ व त्यांचें कर्तृत्व आपल्या अंगांत असून, शिवाय अकबराच्या अंगीं नसणारें कपटजाल आपल्या ठिकाणीं भरपूर आहे, अशा समजावर बादशहा मोठ्या घमेंडींत होता. परंतु एवढ्या लष्कराच्या साह्यानें जो उद्योग अकबरानें थोड्या अवधींत तडीस नेला असता, तो औरंगजेबाच्या हातून विफल झाला, एवढेंच नाहीं, तर ह्या मृगजळाच्या पाठीस लागण्यांत त्याचा स्वतःचाच सर्वस्वी घात झाला. असा विपरीत परिणाम होण्यास मुख्य कारण मराठे. मराठ्यांशिवाय पूर्वपश्चिम समुद्रापर्यंतचे इतर सर्व शत्रु औरंगजेबानें पाडाव केले. संभाजीस मारून आपण आपल्या मनोरथमेरूच्या शिखरास पोंचलों असें क्षणमात्र त्यास वाटलें; परंतु लगेच त्याचा भ्रम त्यास कळून येऊन आपले शत्रु सामान्य नव्हत, असें त्यास समजून आलें.

बादशहाचे दुसरे आणखी बेत होते. सुरत मुंबईकर इंग्रज, गोव्याचे पोर्तुगीझ, जंजिऱ्याचे सीदी हे सर्व दर्यावर्दी असून, त्यांची गणना बादशहानें केली नव्हती असें नाहीं. सीदी यास त्यानें आपले ताब्यांत घेऊन, आपल्या हाताखालचा अंमलदार केलें; व ह्या त्रिंशद्वार्षिक युद्धांत त्याची मदत घेतली. इंग्रज व पोर्तुगीझ ह्यांसही त्यानें आपल्या धाकांत ठेविलें होतें. पोर्तुगीझ तर ह्या वेळेस अगदींच खालावले होते. इंग्रज प्रसंग पाहून वागत, आणि मराठे व मोगल या दोघांसही खूष ठेवून स्वतःचा बचाव करीत. परंतु एका प्रसंगी बादशहास वहीम येऊन दहा वर्षांपर्यंत त्यानें इंग्रजांची अगदी त्रेधा उडवून दिली होती.

ह्यावरून संभाजीला अडचणी कशा प्रकारच्या होत्या हें व्यक्त होईल. बादशहाच्या जिवावर उड्या मारून स्वतःचें वर्चस्व स्थापन करूं पाह-