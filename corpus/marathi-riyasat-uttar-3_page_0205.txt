प्रताप मोठा आहे, त्यामुळे कोणी जलदी करून येत नाहीं व श्रीमंतही स्वस्थ आहेत. कोणेविशीं तरतूद तिलमात्र नाहीं. बागाचें सहल होत आहे, यामुळे दरबार व कारभारी यांच्या भेटी व दर्शन बहुधा होत नाहीं. ’ बाजीरावाचे हे ढंग चालून सिंदे होळकरांचें भांडण विकोपास जात असतां, इकडे पुण्याच्या कारभारांत जे कांहीं प्रकार घडले ते प्रथम सांगणें जरूर आहे.

७ प्रतिनिधीचा छळ.—बाजीरावाच्या कारभागांत प्रतिनिधीचें प्रकरण निष्कारण चिडीस गेलें. परशुराम पंत प्रतिनिधि हा भवनरावचा मुलगा बाप वारला त्याच दिवशीं ता. ३०-८-१७७७ रोजीं जन्मला. नाना फडणिसानें त्यास धाकांत ठेवून त्याचा कारभार व्यवस्थित चालविला होता. सवाई माधवरावाच्या लग्नांत तो पुण्यास आला होता. त्या उपरांत पेशवे व नाना फडणीस वगैरे कित्येक वेळां कऱ्हाडास जाऊन त्याचा पाहुणचार घेत. परशुरामपंताचा स्वभाव आडदांड व स्वच्छंदी होता. त्याची कुसंगत सुटून वळण लागावें म्हणून नानानें त्यास पुण्यास आणून आपल्या देखरेखीखालीं ठेविलें, आणि परवानगीशिवाय पुणें सोडून जाऊं नये अशी त्यास ताकीद केली. बाजीराव पेशवाईवर आल्यावर प्रतिनिधीची हीच व्यवस्था पुढें चालू राहिली. प्रतिनिधि लवाजम्यानिशीं नजर कैदेदाखल पुण्यास राहत होता. उत्तरोत्तर त्याचा पेशव्यांशीं व बाळोजी कुंजर, आबा काळे वगैरे कारभाऱ्यांशीं बेबनाव होऊं लागला. नानाच्या चाकरींतले आरब मोकळे झाले त्यांतले पांचशें स्वार प्रतिनिधीने आपल्या नोकरीस ठेविले. पुढें सर्वच आरब पुण्यांतून काढून लावण्याचा बाजीरावानें हुकूम केला, त्यांत प्रतिनिधीचेही आरब काढून लावणें ओघास आलें. परंतु त्यांच्या पगाराची रक्कम चाळीस हजार चढली होती ती देण्यास प्रतिनिधीला सवड नव्हती. म्हणून आरबांनीं वाड्यांत धरणें धरून पंतास व त्याच्या ४०-५० मंडळीस तीन दिवस पावेतों उपाशीं बसविलें, ( ता. २४-६-१८०० ). ‘ ते समयीं प्रतिनिधींच्या पदरच्या गृहस्थांनीं शक्यनुसार ऐवज उभारून तीस हजार पावेतों भरणा केला. बाकीचा भरणा न होय तेव्हां कित्येकांच्या अब्रू पंतानें घेतल्या. आठ चार दिवस दंगा चालला. सरकारांतून ताकीद वारंवार होऊं लागली कीं, आरब लवकर दूर करणें. पंत कारभाऱ्यांचें ऐकत नाहींत हें कामास येणार नाहीं. महात, खिजमतगार, पखाली यांनीं सांगावें तेंच करावें. सारा दिवस आरबांचे जमातदारांशीं बोलणें खलबतें वगैरे मनस्वी वर्तणूक करावो. दोघी बायका टाकल्या. नाटकशाळा ठेवली, ते जात तेली, लौकिकात बहुत निंद्य, हें कामाचें नाहीं, अशी ताकीद त्यांस श्रीमंतांची झाली. त्यावरून