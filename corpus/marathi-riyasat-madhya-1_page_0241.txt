हवाच होता. तेव्हां उभय पक्षांत तडजोड चालू होऊन कंठाजीनें आपला वकील सुरतसिंग याचे मार्फत चौथाईचा तह सरबुलंदखानाकडून लिहून घेतला. अहमदाबाद शहर शिवाय करून मही नदीच्या पश्चिमेकडील सर्व भागावर चौथाई वसूल करण्याचा हक्क या तहानें कंठाजीनें मिळविला, आणि सर्व फौजदारांस तशा मतलबाचे हुकूम खानानें सुरतासिंगाच्या हवालीं केले. याप्रमाणें प्रथम कंठाजीनें तोड काढून मग सरबुलंदनें वढवाण येथील व काठेवाडांतील इतर जमीनदारांस वठणीस आणिलें.

गुजराथेंत सेनापति व पेशवे यांचा दावा काय कारणानें उपस्थित झाला, त्याची निश्चिति उपलब्ध कागदांवरून होत नाहीं. पेशवा बाजीराव व त्याचा भाऊ चिमाजी, त्रिंबकराव दाभाडे व त्याचा हस्तक पिलाजी गायकवाड, कंठाजी कदम बांडे, आणि उदाजी, पवार इतक्यांचा संबंध गुजराथच्या व्यवहारांत या वेळीं येतो. बांडे याचा उद्योग पिलाजीचे अगोदरचा होता, तरी पिलाजी ज्यास्त धाडशी व युक्तिवान असल्यामुळें आरंभींच त्यांजमध्यें चुरस उत्पन्न झाली. गुजराथच्या नाक्यावर बांडे यानें नवापुर हस्तगत केलें, तर पिलाजीनें सोनगड किल्ला बांधून तेथें आपली व्यवस्था लाविली. तेथून त्रिवर्गांनीं ह्मणजे पवार, बांडे व गायकवाड यांनीं सुरत अठ्ठाविशींत दोन वर्षे अंमल बसविला; आणि पुढें राजपिंपळेकरास अनुकूल करून, बाबा पिराचे उतारावर नर्मदापार होऊन करनाळीस आले. तेथून छाणी, भायली, पादरा येथील पाटलांस सामील करून बडोदें प्रांत हस्तगत केला. त्यांतून पिलाजीची जमेत भारी, बांडे व पवार यांचा सरंजाम कोता होता, सबब त्यांनीं पिलाजीचे ताबेदारीनें राहावें, अशी सेनापतीची आज्ञा झाली. पुढें बडोद्यास कायम मुक्काम करून काठेवाड प्रांती जाऊन खंडण्या घेऊं लागले. या मुलुखगिरीसंबंधानें पेशवे व सेनापति यांजमध्यें अव्वलपासून चुरस होती. सेनापतिस गुजराथच्या मुलुखगिरीची व बाजीरावास माळव्याचे मुलुखगिरीची, अशी आज्ञा महाराजांची असतां, बाजीरावानें सेनापतीशीं बोलणें घातलें, कीं " गुजराथेंतील महाल तुम्ही निमे आम्हांकडे द्यावे, व माळव्यांतील महाल आम्ही सर करूं त्यांतील निमे तुम्हीं घ्यावे. " त्यावर सेनापतींनीं उत्तर केलें, की " महाराजांनीं तुम्हांस माळव्याची