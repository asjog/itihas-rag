सर्व मिळोन यमुनापार होऊं अगर तुम्हांकडे फौज पाठवूं. इटाव्यासारखे ठाण्यांतील कमाबीसदार पळतात अपूर्व आहे.’ जूनचे आरंभीं हाफीज रहमतखान येऊन स० रा० स भेटला. नुसत्या थापा देऊन त्यास बेसावध करण्यापलीकडे त्याचा उद्देश नव्हता. तिकडे अब्दालीनें अलीगौहरास पातशाही देऊं करून वजिरी सुजास दिली आणि मराठ्यांचे विरुद्ध बळकट कारस्थान केलें. यावरून सुजाचा हेतु कळतो. त्याचे मातुश्रीचा व गोविंदपंताचा घरोबा होता. म्हणून तिच्या मार्फत सुजास बोध करावा असें स० रा० नें पंतास लिहिलें [ १.१९६ ]; आणि यमुनापार होण्यास नांवा पाहिजेत त्या सर्व जमवून तयार ठेवाव्या असें त्यानें पंतास व यशवंतराव कोन्हेरास लिहिलें (१.१९८ व ३.२२३). नांवांसंबंधानें एकट्या पंतावरच सदाशिवरावाची भिस्त नव्हती. इतरांसही त्यानें अनेक ताकिदी दिल्या, परंतु शत्रुमुलखांत तजवीज होऊं शकली नाहीं.

ता. १०.६.१७६० रोजीं सदाशिवराव लिहितो. ‘ आम्ही चमेल उतरलों. आगरें १८ कोस आहे. एक दोन दिवसांत सरदार व आम्ही होऊन यमुनापार उतरावयाची तजवीज करणार. नजीबखान व जहानखान यांनी इटाव्याहून कूच केलें, कोळेकडे येतात अशी खबर आहे. तुम्ही, गणेश संभाजी, बाबूराव कोन्हेर, अब्दाली कोळेहून यमुना उतरून अलीकडे येऊं लागले तरी, अंतर्वेदींत सर्वांनी उतरून पायबंद द्यावा. कदाचित् दिल्लीकडे चालला तरी सहजच ठाणीं सुटतील. सुजाउद्दौल्यांनीं त्याकडे न जावें, दम धरावा.’ [१.२००]. ११ जुनला ऐवज न पाठविल्याबद्दल सदाशिवरावानें पंतावर ताशेरा झाडला आहे. हाफीज रहमत नुसता सदाशिवरावास भेटला नाहीं, तर अब्दालीच्या मार्फत सरदारांशींही राजकारण करीत होता. सल्लखावर घालवून, एकदम आपणावर मराठ्यांचा हल्ला न यावा, एवढीच अब्दालीची या वेळीं खटपट होती. या वेळींच त्वरा करून यमुनापार फौजा झाल्या असत्या तर कदाचित् अब्दालीचा नाश झाला असता; कारण त्याचीं सर्व कारस्थानें अद्यापि परिपक्क झालीं नव्हतीं, आणि नजीबखानाचें व त्याचें पैशावरून बरेंच वांकडें आलें होतें. ‘ अब्दाली उपरी, किती दिवस पुरवेल,