विसाजीपंत जाखी व नारोराम शेणवी हे पेशव्याचे अत्यंत ऋणानुबंधी सहायक होते.
पराक्रमास क्षेत्र मिळाल्याबरोबर एकमेकांच्या प्रोत्साहनानें मराठशाहीत त्यांचा फैलाव
झाला. विठ्ठल विश्राम व जिवाजी विश्राम सबनीस हे नानासाहेब पेशव्याचे वेळीं
सावंतवाडीचा कारभार उरकीत होते. रामचंद्रबाबा बाजीरावाचे तर्फेनें सिंद्यांचे पदरीं
राहतांच त्यानें नर्मदोत्तर हिंदुस्थानांत मराठी सत्तेचें अधिष्ठान बसविलें. सदाशिवराव
भाऊ त्यास गुरुस्थानीं मानीत असे. मराठ्यांची वसुलाची व हिशेबाची पद्धत त्यानेंच बांधून
दिली. महादजीच्या वेळीं लखबा लाड व जीवबा बक्षी यांचा उदय झाला. लखबानें
आग्र्याचा किल्ला व तेथील कारखाना मोठ्या चतुराईनें संभाळला. तदुत्तर दौलतराव
सिंद्याचे हातीं सिंदेशाहीचीं सूत्रें आल्यापासून या सारस्वत वीरांचा छळ व उच्छेद
कसा झाला त्याची हृदयद्रावक कहाणी मागें सांगण्यांत आलीच आहे. जीवबाचा चुलत
बंधु जगोबा बापू पुष्कळ वर्षे उत्तर हिंदुस्थानांत वावरून ता. १९-५-१८१३ रोजीं
मरण पावला. विठ्ठल यशवंत व जिवाजी यशवंत वदें बागनपागे, दौलतराव सिंद्याचे
पदरीं कारभार करणारे कित्येक गृहस्थ यादवराव भास्कर, बाळकृष्ण गंगाधर, येसाजी
रामकृष्ण व विठ्ठल गोरख वगैरे मंडळी सारस्वत कीं अन्य याचा तलास लावणें जरूर
आहे. निंबाजी भास्कर हा दिंडोरीचा ऋग्वेदी देशस्थ ब्राह्मण असावा अशी माहिती
मिळते. यादवराव भास्कर त्याचाच भाऊ कीं काय तें नकळे.

 उपलब्ध कागदांत दुसरी अनेक प्रकारची उपयुक्त माहिती मिळते, तिचें संपूर्ण
विवेचन करण्यास येथें सवड नाहीं. थोडें दिग्दर्शन मात्र येथें करितों. सरदार, नोकर,
प्रमुख रहिवासी अशांच्या याद्या ठिकठिकाणीं छापलेल्या आहेत, त्या सर्वांचा स्वतंत्र
अभ्यास केल्यास सरकारी नोकरी, सामाजिक व्यवसाय व तत्कालीन रीतिरिवाज वगैरे
बाबतीत कित्येक निश्चित सिद्धांत बांधतां येतील. खरे ले० ३१३४ यांत महाराष्ट्रांतील
प्रमुख मंडळींस पटवर्धनांकडून लग्नाचीं आमंत्रणें गेल्याची एक महत्त्वाची यादी
छापलेली आहे; व इ. सं. पे. द. यांत सरंजामाच्या १० यादी परिपूर्ण तपशिलाच्या
छापल्या आहेत, त्यांचाही उपयोग करतां येईल. भा. इ. मं. इतिवृत्त शके १८३८
या पुस्तकांत पृ. ६४-७० वर अव्वल इंग्रजींतील सरदारांची व प्रमुख व्यक्तींची
दुसरी एक यादी व पे. द. पृ. २९५ वर जातवार कारकुनांची यादी छापलेली आहे,
तिचाही असाच उपयोग करितां येईल. पेशव्यांच्या रोजनिशा छापलेल्या आहेत, त्यांत
शेवटच्या तीन चार पेशव्यांच्या वेळचे समारंभ, नजराण्याचे दरबार किंवा जहागीर-