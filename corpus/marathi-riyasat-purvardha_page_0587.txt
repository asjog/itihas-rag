होतें. - तेंव्हां हीं दोनही कामें साधून घेण्याकरितां तारीख २० डिसेंबर, १६८२ रोजीं इंग्रजांचा वकील संभाजीच्या वकिलाबरोबर रायगडाकडे येण्यास निघाला. ह्या वकिलांच्या गलबतावर मोगल जहाजांनीं हल्ला करून त्यांस लुटलें. परंतु तो येऊन संभाजीस भेटला. जिंजी प्रांतांतील इंग्रजांची मागणी संभाजीनें कबूल केली; पण इंग्रज वकिलाच्या वेडेपणामुळें हा तह तडीस गेला नाहीं. कागद तयार होत असतांच तो एकदम निघून मुंबईस गेला.*

इतउत्तर इंग्रज व संभाजी यांचा सांगण्यासारखा संबंध आला नाहीं. इंग्रज या वेळेस स्वतःच्या भानगडींत गुंतले होते, आणि पुढें लवकरच त्यांचा व औरंगजेबाचा कलह सुरू झाला.

५. पोर्तुगीझांना तंबी ( स. १६८३ ).—सोळाव्या शतकाचे आरंभीं वास्को ड गामा व आल्बुकर्क यांनीं पोर्तुगीझ लोकांची सत्ता हिंदुस्थानांत स्थापन केल्यापासून, सुमारें शंभर वर्षांपर्यंत त्या लोकांची चांगली भरभराट होती. पुढें डच व इंग्रज लोकांनीं इकडे प्रवेश करून पोर्तुगीझ लोकांस मागें टाकिलें. शिवाजीच्या वेळेस तर पोर्तुगीझांचा जोरानें ऱ्हास होत चालला होता. शिवाजी व पोर्तुगीझ यांचा संबंध दोन ठिकाणीं आला. एक गोव्याचे आसपास पांचपन्नास मैलांत फोर्डें,‡ रांगणा, सांवतवाडी इत्यादि ठिकाणीं; व दुसरा कल्याणचे आसपास दमण, वसई, ठाणें, चौल इत्यादि ठिकाणीं. मूळपासून पोर्तुगीझ लोक मराठ्यांस त्रास देण्यास तयार असत; कारण सांपडतील तितके हिंदु लोक पकडून त्यांस ख्रिस्ती करावें, हा त्यांचा उद्योग होता. परंतु शिवाजीचे वेळेस त्यांची शक्ति पुष्कळ क्षीण झाली

* ह्या वकिलातीची हकीगत ऑर्मूचे पुस्तकांत ( पृ. ११५-१२१ ) दिलेली आहे. ग्रँट डफनेंही ती ऑर्मूचे पुस्तकांतूनच घेतली. संभाजीनें इंग्रजांस फसविल्याबद्दल एकही अक्षर ऑर्मूचे पुस्तकांत नसतां, डफनें आपले ग्रंथांत एक दोन खोडसाळ शब्द मध्येंच मोठ्या नाजूकपणानें घुसडून दिले आहेत.

‡ फोर्डें अ. फोडा हें गोव्यांतील एका प्रांताचें ठिकाण आहे. कोल्हापुरच्या पश्चिमेस असणाऱ्या फोंडा घांटाशीं ह्याचा कांहीं संबंध नाहीं. दोहोंचा उच्चारही वेगळाच आहे.