त्यांत दहा पांच लाख या पायमल्लीबद्दल कमी करा. अशा स्थितींत श्रीमंतांचे आज्ञे-
वरून भाऊंनीं सिंध्यास पत्र लिहिलें, त्याचा जबाब ता. १७ मार्चचा सिंध्याकडून
आला तो असा.- ‘पूर्वीपासून चालत आलें तशीच सेवा आम्हाकडून घडेल. श्रीमंतही
कृपा करतील. नानास सांगणारांनीं मनस्वी सांगून आम्हाविशीं आपले मनांत किंतु
घातला आहे, ह्यामुळें नानांनीं फौजबंदी केली. आमचे मनांत त्यांजबद्दल वाकडें यावें
असें नाहीं. त्यांचा आमचा भाऊपणा आजचा नाहीं. राज्य चांगलें, श्रीमंताचा धनी-
पणा, नानांचा कारभार सरळ चालावा हेंच आम्हांस पाहिजे. श्रीमंतांच्या सेवेस व
नानांचे भाऊपणांत आम्हांकडून दुसरा प्रकार नाहीं. आमचे घरचा प्रकार लोकांचे देणें
व सावकारी मनस्वी. कंपू आणून बखेडखोरांस जरब बसवून तोड पाडावी हें योजिलें,
तों श्रीमंतांची स्वारी पुण्यास दाखल झाली. फौज सोडून संडे श्रीमंतांचे भेटीस जावें,
तर फौज आम्हास सोडीना. लोकांची आंच आपणास माहीतच आहे. विना रुपये
दिल्हेखेरीज तोड कसी निघणार ? श्रीमंतांच्या भेटीविना निघून जावें तेंही लौकिकांत
चांगलें नाहीं. जाणोन दरकूच श्रीमंतांपाशीं जाऊन हकीकत निवेदन करावी,
आज्ञा करतील ती मान्य करून हिंदुस्थानांत जावें, तिकडेही रजवाड्यांच्या नजरा
ठीक नाहींत, स्वारी तिकडून आल्यास पांच वर्षे झालीं. आम्हांस दुसरा विचार किमपि
कर्तव्य नाहीं. गोविंदराव पिंगळे आले आहेत त्यांसीं बोलून सरळ राज्यास चांगलें
तेंच इकडून होईल. ’

अशी बोलाचाली सुरू असतां सिंध्याचे कारभारी आबा चिटणीस याचे मार्फत
नानानें फितूर करून सिंध्याची फोडाफोड मांडली. हा आबा चिटणीस देशस्थ ब्राह्मण
सिंध्याचे लष्कराचा माहितगार होता. त्यानें फितवा करून बाळोबा तात्यास दगा
करावा असें आरंभिलें. ही गोष्ट पुण्यांतील फडके, गोडबोले, पिंगळे, शेळूकर वगैरे
मंडळीस समजली होती. तीन चार लाख द्रव्यही नानांनीं खर्चास पाठविलें, तें बाहेर
फुटलें. तेव्हां सिंध्यांनीं गुन्हेगार धरले आणि त्यांची जबानी लिहून घेतली. मुद्दे शाबूत
केले व म्हणूं लागले, कीं आमचा नाश करावयाचा उद्योग ज्यांनीं चालविला त्यांचा
नाश करूं व बेअब्रू करूं. अशा मनस्वी वल्गना करूं लागले. हा प्रकार पुण्यांत
समजण्यांत येतांच नानानें पिंगळे यांस सिंध्याचे समजुतीस जांबगांवास रवाना केलें,
ते जाऊन सिंध्यास भेटले. दोन दिवस गेले तरी सिंध्यानें त्यांच्याशीं भाषणच केलें
नाहीं. पुढें मग सिंदे बोलले, ‘ जें होणें तें पुण्यास गेल्यावरच होईल. जे या कामांत
आहेत. त्यांची बेअब्रू करून रस्त्यांतून फिरवूं.’ अशी भाषणें झालीं. ही बातमी येतांच