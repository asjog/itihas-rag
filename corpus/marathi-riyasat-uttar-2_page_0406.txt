राजकारणाची प्रस्तुत स्थिति आम्हांस फारशी अनुकूल नाहीं. ब्राह्मणांच्या कपटास महादजीचें सामर्थ्य व अक्कल पुरी पडली. त्यानें तरुण पेशव्यावर आपली छाप पूर्णपणें बसविली आहे. यामुळे नाना, हरिपंत व त्यांच्या पक्षांतील मंडळी कारभारांतून आपलें अंग साफ काढून घेणार हें पाहून, पुण्याजवळ आपापल्या फौजा जमवून जो तो आपल्या बचावाच्या तजविजींत आहे. अगोदरच नानाचा स्वभाव भित्रा, तशांत शिंद्यांची फौज बलवान असून, नुकताच त्यानें लाखेरीवर होळकराचा पाडाव केला असल्यामुळे नानाची हिंमत खचली. हातघाईवर प्रकरण आल्यास राज्यांत शिंद्याचा वर्चष्मा लगेच होईल या विषयीं संशय नाहीं. नानाचा पक्ष कमजोर झाल्याबद्दल मला जरी फार खेद होतो, तरी जे दुसरे कोणी कारभारावर येतील ते तरी आमच्याशीं अगदींच फटकून वागतील असें नाहीं, आणि आम्ही सुद्धां त्यांचें मन संभाळूनच राहूं.’

त्यानंतर ता. २५-१-१७९३ रोजीं पुनः कॉर्नवालिस लिहितो: ‘ पुण्याच्या कारभाराची घालमेल अद्यापि चालूच आहे. परंतु नानानें कारभार सोडून काशीयात्रेस जाण्याचा निश्चय केला होता, तो आतां रहित झाला. निजाम व गायकवाड यांजकडून पैसे उपटण्याचा शिंद्याचा इरादा असून त्यास नाना विरोध करीत नाहीं. उलट बाहेरून तरी शिंद्याचे म्हणण्यास पाठिंबा देण्याचे नानानें कबूल केले आहे. तूर्त पुणे सोडून जाण्याचा शिंद्याचा बेत दिसत नाहीं.’ पुनः ता. १०-५-१७९३चें पत्र: ‘ पुण्याशिवाय हिंदुस्थानच्या इतर कोणत्याहि भागांत या वेळीं कंपनीला काळजीचें कारण उरलेलें नाहीं. पुण्याची मात्र धास्ती आहे. परंतु तेथें सुद्धां कोणताहि बनाव बनला तरी त्यांत कंपनीला नुकसान पोंचण्याचा संभव दिसत नाहीं.’

नाना-महादजींमधील लढ्याचें निदान नातू यांनी मार्मिक दाखविलें आहे. ते म्हणतात: ‘ महादजीचा पुण्यास येण्याचा हेतु तेथील दरबारांत आपलें वर्चस्व स्थापन करण्याचा होता ही गोष्ट नानादि ब्राह्मण मुत्सद्यांचे लक्षांत आली होती. पाटीलबावांचे मनांतून तरुण व होतकरू पेशव्यास नानाच्या कडक सासुरवासांतून सोडवून मोकळा करावा व त्याचें मन आपलेविषयीं अनुकूल करावें असें होतें. म्हणून त्यांनीं दरबारांत वरचेवर जाणें येणें ठेवून पेशव्याशीं मोकळ्या मनानें गोष्टी सांगाव्या, नजरा द्याव्या, समारंभ करावे, आणि त्यांच्या मनोरंजनार्थ मेंढ्यांच्या टकरा, मल्लांच्या कुस्त्या, हरणाच्या शिकारी वगैरे वारंवार करून, त्या जात्या