होती. निघतांना श्रीमंतांनी भाऊस बरोबर बोलाविलें. परंतु त्यांनीं उत्तर केलें, "मला
आज प्रदोष आहे. आतां सायंकाल झाला. स्नान पूजा व भोजन आटोपून मी
मागून येतों. आपण पुढें चलावें.” सिंद्याचे लष्करांत बाजीराव पोंचतांच सिंद्यांनीं
तोफांची सरबत्ती करून बाजीरावाचा सत्कार केला; आणि समारंभानें बाजीरावास
डे-यास नेलें. थोडा वेळ सामान्य बोलणीं झाल्यावर यादींतील कलमांची गोष्ट निघाली.
बाजीराव फार बोलका होता. सिंद्याकडील बाळोबा वगैरे मंडळीही बोलण्याच्या
रंगांत आली. बोलणीं होतां होतां प्रहररात्र झाली, आणि आतां बाजीराव परत
जाणार, तों एक घोडेस्वार दौडत दोडत डेऱ्याच्या दारापर्यंत आला, व घात
झाला, घात झाला असें ओरडूं लागला. अरे काय झालें असें सर्व मंडळी
आश्चर्यचकित होऊन विचारतात तों त्यानें उत्तर दिलें कीं, 'परशुरामभाऊ चिमाजी
आपास घेऊन पळून गेले.' ही बातमी ऐकतांच श्रीमंतांकडील व सिंद्याकडील मंडळीही
विस्मयानें व भीतीनें स्तब्ध झाली. बाजीराव तर दिझूढच झाला. त्यानें
सिंद्याचीं आर्जवें चालविलीं कीं, आतांच फौज पाठवून परशुरामभाऊचा पाठलाग
करा व त्यास धरून आणा. सिंद्यांनीं उत्तर दिलें, "या वेळीं काळोखी रात्र. भाऊ
कोणत्या रस्त्यानें कोठें गेले हैं कसें कळणार ? आतां फौज पाठवून कांहीं उपयोग
नाहीं. आपण गोटास चलावें. सकाळीं हेंच काम प्रथम करूं." बाजीराव म्हणाला,
“मला परत जाण्याची छाती होत नाहीं. भाऊने मलासुद्धां दगा करण्याची तजवीज
कशावरून केली नसेल ?" तेव्हां सिंदे म्हणाले, “हा गोट काय आणि तो गोट
काय, कोठेही आपण मालकच आहां. खुशाल राहावें." तेव्हां श्रीमंत सिंद्यांचे
गोटांत राहिले. त्यासाठीं चौकी पाह-ऱ्याचा बंदोवस्त सिंद्यांनीं स्वतःच्या नजरेखालीं
करविला. उजाडल्यावर श्रीमंतांनी परत जाण्याची गोष्ट काढतांच सिंद्यांनीं श्रीमंतांस
सांगितलें, " आतां आपणास माझ्या गोटाबाहेर पाऊलमुद्धां टाकण्याची सोय नाहीं.
तात्काळ दगा होईल. मीच जाऊं देणार नाहीं. त्यावरून बाजीरावाची खात्री झाली,
की आपण कैदेत सांपडलों. मानाजी फाकडे, हिरोजी पाटणकर व बाळाजी-
पंत पटवर्धन या तिघांस बाजीरावानें आपले जवळ ठेवून घेऊन बाकीच्यांस परत
लावून दिलें.
याप्रमाणें अक्षतृतीयेच्या दिवशीं बाजीरावास थेऊरच्या तळावर अटक झाली.
परशुरामभाऊशीं सिंद्याची वाटाघाट होऊन हा प्रकार अगोदरच गुप्तपणें टरला होता,
हें उघड आहे. इकडे भाऊनेंही आपल्या मुक्कामावर चांगलीच बतावणी केली. सिंद्यांचे
