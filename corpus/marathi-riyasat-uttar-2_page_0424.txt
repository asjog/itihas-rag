होत. त्यांपैकीं धाकटी बायको दौलतरावाच्या लक्षांत होती ती भागीरथीबाई असावी. ती नगर येथें कैदेत असतां स. १७९९ आगष्टांत वारली. लक्ष्मीबाईच्या लग्नासंबंधीं खालील उल्लेख ब्रौउटनर्ने केला आहे. ‘स. १७९२ च्या एप्रिलांत महादजी तुळजापुरास गेला असतां तेथील मंदिरांत सुमारें बारा वर्षे वयाची एक सुंदर, पण गरीब स्थितींत वाढलेली व आईबाप नसलेली मुलगी त्याच्या दृष्टीस पडली. लगेच त्यानें तिच्या चुलत्यास दहा हजारांची जहागीर ठरवून दुसरे दिवशीं तिच्याशीं लग्न लाविलें. नंतर ती त्याजबरोबर असतां महादजी मरण पावला. कांहीं वर्षांनीं वांकडें पाऊल पडून, अब्रू बचावण्यासाठीं दतिया येथें तिनें विष प्राशन करून जीव दिला.’ क्रमांक ५ ची गंगाबाई स. १७९० च्या पावसाळ्यांत मेवाडच्या स्वारींत निवर्तली, तिच्यासंबंधानें स.१७८४चा खालील मजकूर आढळतो. ‘ पाटीलबावांची स्त्री पलवेकर पाटलांची कन्या गरोदर आहे; आणि त्यांची कन्या लाडोजी सितोळे यांस दिलेली गरोदर आहे. उभयतां समागमेंच आहेत. त्यास कन्या प्रसूत होऊन पुत्र झाला. स्त्रीचे कांहीं दिवस बाकी आहेत. पुत्रकामना आहेच. ज्योतिषींनीं पुत्र होईल असें सांगितलेंही आहे. यामुळे ग्वालेरीहून कूच करून जातांना मागें कुटुंबांत ठेवतील कीं बरोबर नेतील पाहवें. बादशहा आग्र्यास येऊन यांची वाट पाहत बसले. तेव्हां ग्वालेरीहून तीन चार कोस कूच केलें. तेथें पाऊस लागला. झड बसली. चमेलीची खबर आली कीं, उतार नाहीं. नांवा बंद झाल्या. स्त्री गरोदर, तीस मानेना. लाचार होऊन पुनः ग्वालेरीजवळ येऊन मुक्काम केला. स्त्रीचे नवमास पूर्ण भादवी पौर्णिमेस झाले. ’

स. १७९२ त दक्षिणेंत प्रसूत होऊन निवर्तली ती क्रमांक ६ ची राधाबाई असावी. शेवटची यमुनाबाई पुढें बरींच वर्षे जगली. स. १८०६ त ती हयात असल्याचा उल्लेख जी. च. ले. ३९४ त आहे. ही व लक्ष्मीबाई या दोघींनींच विशेषतः दौलतरावाशीं तीव्र कलह चालविला.

महादजीचा जन्मकाळ उपलब्ध झाला नाहीं. पारसनीसांनीं त्याच्या चित्राखालीं जन्माचा सन १७३० छापला आहे. मला त्याचें वय अहल्याबाईशीं समान असल्याचा एक उल्लेख आढळला, त्यावरून अंदाजानें मी स. १७२७ धरतों. ग्वालेरहून एक कुंडली मला मिळाली, तींत दाखविलेले ग्रह त्या मितीस येऊं शकत नाहींत. ती अशी: संवत् १७८९ माघ शु.१३ इ.घ.१२ प. ० (ता.१७-१-१७३३).