यांचें काम सिद्धीस जातांच सामनेवाल्यांवर तुटून पडण्यासाठीं होळकराचे कसलेले
घोडेस्वार मागें राखून ठेवलेआहेत, असा देखावा डी बॉयनेनें एका उंच
जागेवरून पाहून, त्यानें खालून अत्यंत कल्पकतेनें खिंड ताब्यांत घेण्यासाठीं
शिस्तीनें चाल केली. त्याच्या तोफा हलके हलके बैल ओढून वर आणीत असतां
डी बॉयनच्या एका दारूच्या कोठ्यांत डयूड्रेनेकचे गोळे पडून एकदम मोठा
भडका झाला. त्या गोंधळांत होळकराचे स्वार त्याजवर चालून गेले. पण बाजूच्या
झाडींत डी बॉयनेनें आपलीं पलटणे व तोफखाना लपवून उभा केला होता, त्यांनीं
एकदम बाहेर येऊन होळकरांवर असा कांहीं जोराचा मारा केला कीं, त्यापुढें
त्या स्वारांची साफ गाळण उडाली. त्यांचा गोंधळ उडालेला पाहतांच पाटण
मेडत्यावर नांव गाजविलेले डी बॉयनचे कसलेलें पायदळ तोफा पुढें घालून, चालून
आलें. त्यास अडविण्याची डयूड्रेनेकनें शिकस्त केली. त्या प्रयत्नांत त्याचे पंधराशें
लोक क्षणमात्रांत जायां झाले. त्याबरोबर डी बॉयनेनें खिंड कब्जांत घेऊन
होळकरांच्या ३८ तोफा पाडाव केल्या. स्वतः तुकोजी लढाईत हजर नव्हता.
माळव्याच्या उत्तरभागीं चंबळच्या पलीकडील सिंध्यांचा मुलूख तो लुटीत होता.
त्यास डयूड्रेनेकची वानाहत झाल्याची बातमी समजून पराकाष्ठेचें दुःख झालें.

या संग्रामांत होळकरांच्या दोन चुका झाल्या. डी बॉयन येण्यापूर्वींच गोपाळ-
रावभाऊस एकटा गाठून त्याचा फन्ना उडवावा तें त्यांनीं केलें नाहीं. बरें, ती संधि
गेल्यावर आपणच माघार घेऊन पार दुसरीकडे निघून जावें तें न करितां मुद्दाम
सिंध्यांच्या फौजेवर चालून येऊन सामना केला. हा सामना सुरू होतांच चूक
लक्षांत येऊन लढाई टाळण्याचा प्रयत्न होळकरांनीं केला, पण तो डी बॉयनेनें
चालू दिला नाहीं. त्यानें होळकरांचें आव्हान स्वीकारून त्यांचा सडकून समाचार
घेतला. त्या प्रसंगांत खुद्द डी बॉयन व मल्हारराव होळकर जखमी झाले. लढाईत
यश मिळाल्याबद्दल सिंध्यांचे फौजेनें मोठा विजयोत्साह केला. डी बॉयनेनें असें
लिहून ठेविलें आहे कीं, ‘मी सिंध्यांकरितां अनेक रणसंग्राम केले, परंतु या लाखे-
रीच्या प्रसंगासारखा निकराचा व अत्यंत चिंतेचा असा दुसरा कोणताच संग्राम
मला करावा लागला नाहीं. ’ लढाईची वार्ता चिटणिसानें पुण्यास महादजीस
लिहून पाठवून आनंदाच्या तोफा सोडण्याची खास परवानगी मागितली. पण
महादजीला या आपसांतील संग्रामानें पराकाष्ठेचें दुःख होऊन, मराठी राज्याचे हे
दोन खांब, प्रत्यक्ष दोन बंधु, अशा रीतीनें झगडूं लागलेले पाहून, आपला विनाश-