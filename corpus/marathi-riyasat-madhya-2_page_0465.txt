वरील मतलबाचें पत्र ता. १८ एप्रिलचें नानासाहेब पेशव्याकडून प्रेसिडेंटास आलें, त्यांत आणखी असा मजकूर होता कीं, समशेर बहादराने रत्नागिरीच्या किल्ल्यास वेढा घातला आहे, तरी त्याच्या मदतीस आपण आपलें आरमार ताबडतोब पाठवावें. आमच्या लढाऊ जहाजांनीं सर्वस्वी आपल्या हुकमतींत वागावें अशी सक्त ताकीद आह्मी त्यांस दिली आहे.

इतक्यावर पावसाळा समीप आला असें सांगून इंग्रजांनीं आपलें आरमार परत बोलाविले, त्यामुळे रामाजीपंताची पुष्कळ निराशा झाली. एकाच खेपेस रत्नागिरी घेऊन लगेच विजयदुर्ग काबीज करावा अशी पेशव्यांची इच्छा होती. रामाजीपंतांनें पुष्कळ आर्जवाचीं पत्रें पाठविलीं, पुण्याहून पेशव्याचेंही पत्र प्रेसिडेंटास आलें, त्यांतही रत्नागिरीस मदत लवकर पाठवा, अशी मागणी होती. त्यावरून ता. २९ एप्रिल रोजीं रत्नागिरी पावेतों जाण्याचा प्रेसिडेंटानें आरमारास हुकूम केला, परंतु १५ मेच्या आंत आरमारानें मुंबईस परत आलें पाहिजे, अशी त्याची ताकीद होती. रामाजीपंतासही त्यानें अशाच मजकुराचें पत्र पाठविलें. परंतु विजयदुर्गाची मोहीम पुढील सालावर गेली.

५. विजयदुर्गाचा पाडाव:-(११ फेब्रवारी १७५६) पुढील वर्षाच्या म्हणजे स. १७५६ च्या जानेवारी महिन्यांत विजयदुर्गाची मोहीम सुरू झाली. मद्रासचें आरमार ॲडमिरल वॉटसन् व कर्नल क्लाईव्ह यांच्या हाताखालीं मदतीस आलें होतें. ॲ. वॉटसन् हा राजाच्या आरमाराचा मुख्य असून कर्नल क्लाईव्ह फ्रेंचाशीं लढण्याकरितां मुद्दाम पाठविलेला होता. मुंबईच्या प्रेसिडेंटाकडून त्यास खालील मतलबाचा हुकूम दिलेला होता. (६ फेब्रवारी १७५६)
‘तुळाजी आंगरे सांपडल्यास त्यास मुंबईस आणावा. विजयदुर्ग घेतल्यावर आंग्ऱ्यांचे बाकीचे किल्ले घेण्यास आरमारानें पेशव्याच्या फौजेबरोबर जावे, बाणकोट व हिंमतगड पेशव्यानें इंग्रजांस दिले आहेत,