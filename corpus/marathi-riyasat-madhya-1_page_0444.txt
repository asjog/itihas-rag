स्वारांच्या पथक्यास, स्वाराचें पथक मोडून पायदळाचें पलटण तयार कर, असें पेशव्यांनीं सांगितलें तर तो पथक्या ह्मणणार, महाराजांच्या वेळचा जसा सरंजाम होता तसा बाळगून मी चाकरी करणार. त्या बाहेरची गोष्ट मला करावयास सांगण्याचा तुम्हांस अधिकार नाहीं. यदाकदाचित् एखादा पथक्या कबूल झाला, तरी त्याचे कारभारी, मजुमदार, फडणीस व स्वार सुद्धां असली गोष्ट कबूल करावयाचे नव्हत. कारण सर्वांचाच ठरलेला हक्क आड यावयाचा. महादजी सिंद्यानें पलटणें तयार केलीं, तीं बादशहाच्या दौलतींतून केलीं. मराठी राज्याच्या उत्पन्नांतून तीं तो करूं जाता, तर त्याचेंच उचाटन झालें असतें. या मिरासदारीमुळें, आपलें चालत आलें आहे तसें पुढें चालविण्याच्या प्रघातामुळें, कोणामच भय नाहींसें झालें. कशीबशी चाकरी भरून काढण्याची चाल पडली, आणि राज्याची वाढ खुंटली. राज्य ह्मणजे प्रगति, सुधारणा, इष्ट फेरफार; हे इष्ट फेरफार करण्याची सोय ज्या राज्ययंत्रांत नाहीं, ज्याची घटना प्रतिगामी झाली, तें राज्य टिकणें शक्य नाहीं. दोन तीन पेशवे बरे निघाले तोपर्यंत राज्याची भरभराट झाली. ते नाहींसे होतांच संस्थांचा किंवा घटनेचा जोर नसल्यामुळें राज्य बुडालें ( खरे ).

बाजीरावाची कारकीर्द येथें संपली,तरी त्याच्या मृत्यूने राज्यकारभारांत क्रान्ति अशी घडून आली नाहीं. उलट त्यानें उपक्रमिलेले उद्योग त्याच्या मुलानें नेटानें पुढें चालविले.तसेंच श्रीवर्धनकर पेशव्यांना मराठशाहीत प्रमुख स्थान मिळाल्यापासून नवीन व्यक्ती व घराणीं अनेक पुढें आलीं, त्या सर्वांचा यथायोग्य निर्देश मुख्य हकीकतींत करितां आला नाहीं. राष्ट्रोद्योगांत ज्यांनीं ज्यांनीं म्हणून यथाशक्ति उद्योग केला, त्यांचें वर्णन राष्ट्रीय इतिहासांत येणें इष्ट असल्यामुळें, अशा कित्येक घराण्यांच्या हकीकती पुढें स्वतंत्रतेनेंच देण्यांत येत आहेत.

६. बाजीरावाच्या वेळचीं कित्येक घराणीं.—इतिहासाच्या हकीकतींत व जुन्या कागदपत्रांत अनेक घराण्यांचा व व्यक्तींचा उल्लेख येतो. त्या व्यक्तींचा बरोबर छडा काढण्यास, त्यांच्या समग्र वंशावळींची जरूर लागते. शिवाय कित्येक घराण्यांतील अनेक पुरुष पिढ्यानुपिढ्या राष्ट्रोद्योगांत खपत होते. त्यांची ओळख पटण्यासाठींही वंशावळी दृष्टिसमोर पाहिजेत. अशा कित्येक