शाहूनें बाळाजीस हिंगणगांवावर पाठविलें, ‘ पंतप्रधान, पिलाजी जाधव व मोगल भाऊ ऐसे हिंगणगावावरी येऊन मोर्चे लाविले आहेत, असें २८-५-१७१८ चें विधान आहे. ’ ह्मणजे त्यापुढें लवकरच थोरातास पकडून बाळाजीनें पुरंदरावर कैदेंत ठेविलें. हिंगणगांवची गढी पाडवून मुळानदींत टाकिली. पांढरीवर गाढवाचा नांगर फिरविला. सचिव सुटून आला याबद्दल संशय नाहीं, कारण ६-१०-१७१८ रोजीं त्याचा मुक्काम साताऱ्यास आहे. दमाजी थोरातास पुरंदरावर कैदेंत ठेविलें. त्यास सोडण्याविषयीं महालांतून आग्रह पडल्यावरून राजश्रींचे आज्ञेनें सोडून दिला. ( स. १७१९ ). परंतु पुनः त्यानें बंड केलें. त्यावर स्वारी करून धरून लुटलें. परळीचे किल्यावर ठेविला. तेथेंच कैदेंत मृत्यु पावला ( १७२८ ). थोरातासारख्या लहानशा इसमास रगडण्यास सुद्धां स्वतःचें लष्करी सामर्थ्य पुरें न होऊन त्यासाठीं मोगलांची मदत घ्यावी लागली, यावरून त्या वेळीं शाहूची शक्ति किती अल्प होती याची कल्पना होते. तो कसावसा टिकाव धरून राहत होता इतकेंच. मोगलांची कृपा होती ह्मणूनच त्याचा निभाव लागला, आणि याचसाठीं त्यानें सय्यदांशीं तह वगैरे केले यांत शंका नाहीं. पण नुसत्या तहांनीं सुद्धां काम भागलें नसतें. बाजीरावानें पुढें लष्करी सामर्थ्य वाढविलें, ह्मणूनच शाहूचा निभाव व मराठी राज्याचा लौकिक झाला.

थोरातास काढल्यावर त्या बाजूच्या प्रांताची व्यवस्था शाहूनें सचिवाकडून बाळाजीकडे दिली. कारण पुण्याच्या पूर्वेकडची ही सरहद्द चांगल्या बंदोबस्तांत ठेवणें अगत्याचें होतें. त्यासाठीं सचिवाचीं ठिकाणें सासवड व पुरंदर बाळाजीनें शाहूच्या हुकुमानें आपल्या ताब्यांत घेतलीं: आणि पुढे त्यानें हळू हळू पुण्यास कायमचें वास्तव्य केलें. पुण्याचे संरक्षणास पुरंदर व सिंहगड हे दोन किल्ले फार उपयोगाचे असून, पहिला या वेळीं, व दुसरा सिंहगड पुढें बाळाजीच्या नातवानें शाहूचे पश्चात् सांगोल्याचे व्यवस्थेंत सचिवाकडून काढून