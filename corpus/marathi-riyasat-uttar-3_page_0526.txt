उद्यां मी तुमचे भेटीस कीरी येथें येतों. त्याप्रमाणें ता० १-६-१८१८ रोजीं बाजीराव सायंकाळीं ५ वाजतां मालकमचे भेटीस गेला. बरोबर त्याचें सर्व कुटुंब, स्वार व पायदळ मिळून २५०० लोक होते. भेटींत प्रथमच मालकमनें पूर्वीच्या अटी पुनः कळविल्या, आणि त्रिंबकजीस एकदम हवालीं करा अशी निकड लावली.

बाजीराव — त्रिंबकजीस हवालीं करणें माझ्या हातांत नाहीं. तो येथून दूर आपल्या छावणींत फौजबंद आहे.

मालकम — तर मग आम्हीच त्यास एकदम हल्ला करून पकडतों.

बाजीराव -- आपण खुशाल त्यास पकडावें, माझी त्यास हरकत नाहीं. परंतु माझे कांहीं आप्त त्रिंबकजीजवळ आहेत त्यांस मी प्रथम आपल्याकडे बोलावून घेतों.

मालकमनें ही गोष्ट असावधपणें कबूल केली. या निमित्तानें बाजीरावानें त्रिंबकजीस पुढील धोक्याची सूचना देण्याची खाशी युक्ति केली. तेवढ्या इशाऱ्या वरून त्रिंबकजी पळून गेला तो इंग्रजांचे हातीं येण्यास आणखी कांहीं काल लागला. रात्रीं दहा वाजेपर्यंत मालकमशीं बोलणें होऊन बाजीराव परत आपल्या मुक्कामावर आला. लगेच मालकमनें सर्व अटी लिहून कागद तयार केला व दुसरे दिवशीं ता० २-६-१८१८ रोजीं सकाळीं तो बाजीरावाकडे पाठविला. त्यांत पूर्वीच्या अटींशिवाय आणखी असा मजकूर होता, कीं २४ तासांचे आंत बाजीरावानें आमचे स्वाधीन व्हावें आणि लगेच उत्तरेकडे चालू लागावें. बाजीरावानें त्यांत आणखी एवढें मागून घेतलें, कीं ( १ ) ‘‘ माझा बंधु अमृतराव याची नेमणूक सालाची आठ लाख आहे त्या पेक्षां माझी कमी असूं नये; ( २ ) ज्या सरदारांनीं माझी नोकरी एकनिष्ठपणें केली त्यांच्यावर इंग्रजांनीं दंश ठेवूं नये; आणि ( ३ ) ब्राह्मणांचा व धार्मिक बाबतींचा जसा परामर्श पेशवे आजपर्यंत घेत आले तसाच इंग्रजांनीं पुढें घ्यावा. ’’ यानंतरही बाजीरावानें कालहरणाचा थोडासा प्रयत्न केला. ता० ३ जून रोजीं सकाळीं सद्गदित अंत:करणानें त्यानें सर्वांची रजा घेतली. कंठ दाटून आल्यामुळें कोणाशीं कांहीं न बोलतां सर्वांचें शेवटचें दर्शन घेऊन बाजीराव म्यान्यांत बसून निघाला तो ११ वाजतां मालकमचे छावणींत दाखल झाला. या वेळेपासून त्याची श्रीमंत पदवी जाऊन इंग्रज लेखक त्यास ‘ महाराज ’ म्हणूं लागले.

मालकमनें बाजीरावाशीं केलेला ठराव पुढें हेस्टिंग्जनें बऱ्याच नाखुषीनें मंजूर केला, आणि कानपूरच्या उत्तरेस १० मैल गंगेच्या पश्चिम कांठीं बिठूर उ० ब्रह्मावर्त येथें