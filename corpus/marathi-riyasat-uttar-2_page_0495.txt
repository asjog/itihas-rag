समजलें नाहीं. वरील चार व्यक्तींपैकीं रघुनाथरावांत भित्रेपणा मात्र बिलकुल नव्हता, तो बाकीच्या तिघांत भरपूर होता.

खंड २२ त अडीचशें पत्रें सन १७९२ च्या नोव्हेंबरपासून सन १७९३ च्या मे पर्यंतच्या सात महिन्यांतलीं गोविंदराव काळ्यानें कर्नाटकाकडील बहुविध व्यक्तींस लिहिलेलीं, बहुधा खासगी स्वरूपाचीं, शिफारसवजा किंवा व्यक्तिव्यवहारांस अनुलक्षून आहेत. राजकारण व्यक्त करणारा असा एकही कागद त्यांत सहसा मिळणार नाहीं. ज्यांस गोविंदराव काळ्याच्या उद्योगाचा किंवा शिफारसींचा व्याप पाहवयाचा असेल, त्यांनींच हे कागद वाचण्याचे श्रम घ्यावे. हा २२ वा खंड इतिहाससंग्रहांत पारसनीसांनीं छापला आहे.

खंड ७ बराच विविध, पण अत्यंत हलगर्जीपणानें छापलेला आहे. नाहीं त्यांत लेखांक कीं पृष्ठांक कीं प्रकरणांचा निर्देश. ऐतिहासिक म्हणतां येतील अशीं चार प्रकरणें त्यांत आहेत. पैकीं पहिलीं ३७ पृष्ठें ‘ बाजीरावाचीं टिपणें ’ हा अपूर्ण भाग, राजवाड्यांनींच ‘ पेशवाईची अखेर ’ या बखरींत पुढें पूर्ण छापला असल्यामुळें, येथें अनावश्यक आहे. दुसरें प्रकरण पृष्ठें १–२१६ यांत गोविंदराव काळ्यानें सवाई माधवरावास लिहिलेलीं पत्रें ऑगस्ट १७९३ जूनपासून १७९४ पर्यंतचीं, निजामअलीची दिनचर्या, त्याच्या शिकारी, नाचरंग, खलबतें व इंग्रज वकिलांचे व्यवहार इत्यादींनीं भरलेली आहेत. यांतही राजकारण बहुधा अल्पच आहे. मात्र पेशव्यांशीं निजामाचें कसें फाटत चाललें होतें, याची अंधुक कल्पना या पत्रांनीं मनांत उठते. या पुढच्या ३२ पृष्ठांत गोविंदरावांचीं नानास आलेलीं पत्रें जून सन १७९३ चीं आहेत, त्यांतही राजकारण बहुधा नाहींच. सरदारांच्या वगैरे कांहीं यादी आहेत. सातव्या खंडांतलें शेवटचें प्रकरण १२८ पानांचें अपुरें असून त्यांत सन १७९३ च्या जून ते सप्टेंबपर्यंतचीं पत्रें गोविंदराव काळ्यानें पुण्यास गोविंदराव भगवंतास लिहिलेलीं बहुधा बिनराजकारणीच आहेत. ही संक्षिप्त विवेचना मुद्दाम अभ्यासकांच्या माहितीसाठीं मी येथें केली आहे.

भाषेच्या व राजकारणाच्या दृष्टीनें पांचव्या खंडांतलीं पत्रेंच सरस आहेत. त्यांवरून गोविंदराव हा भावनाप्रधान, कोमल अंतःकरणाचा, पापभीरु असा मनुष्य दिसतो. राजकारणाचा कर्डेपणा जो त्याच्या बापांत किंवा सदाशिव दिनकरांत आढळतो, तो गोविंदरावांत नाहीं. मग इंग्रज वकील मॅलेट किंवा केनवे यांचा जोरकस बाणा तर गोविंदरावांत नाहींच नाहीं. त्यांच्या लेखांत अघळपघळ तप-