८. छत्रपतींचे पारसनीस.—पारसनीस नांवाचीं घराणीं ब्राह्मण व प्रभु अनेक आहेत. आंग्यांचे पारसनीस महादाजीराम याची वंशावळ म. वि. ३ पृ. ३१८ वर दिली आहे. पेशव्यांचे पारसनीस ब्राह्मण होते. पहिले प्रभु पारसनीस घराणें शिव छत्रपतीजवळ उदयास आलें. त्याचा प्रथम पुरुष नीळकंठ येसाजी म्हाडकर, शिवाजीचा पारसनीस. हा शिवाजीबरोबर आग्र्यास असतां अडचणींत त्याच्या फार उपयोगी पडला. त्याचे मुलगे दोन बाबाजी व गोविंदराव. पैकीं बाबाजी नीळकंठ हा कोल्हापुरचे सुमंताचा मुतालिक असून, त्यानेंच जिजाबाईचे सल्ल्यानें १७३१त संभाजी व शाहू यांचा तह घडवून आणिला. बाबाजीचा मुलगा रामचंद्र हा कोल्हापुरचा सुमंत झाला. तेव्हां भाऊ गोविंदराव नीळकंठ याजकडे पारसनीसी राहिली. शंभु छत्रपतीनें रामचंद्र बाबाजीस हल्ल्याळ परगणा इनाम करून दिला, त्याची सनद ११.१०.१७३८ च्या विजयादशमीची छापली आहे, त्यांत मजकूर आहे कीं, ' तुमचे पिते बाबाजी नीळकंठ मुतालिक सुमंत, व चुलते गोविंदराव नीळकंठ पारसनीस हे पुरातन राज्यांतील प्रमुख सेवक, थोरले महाराजांपासून मातबर स्वामिकार्ये करून कृपा संपादित आले: संस्कृत, फारसी हिंदी व कानडी विद्येमध्यें निपुण. त्यांचे पुत्र तुम्ही त्यांजप्रमाणें सर्वविद्या निपुण. नवाब निजामुल्मुल्क यांची व स्वामींची भेट झाली ते समयीं उभयपक्षींचे मध्यस्तींत फारसी विद्येचे निपुणतेनें व बुद्धिकौशल्यें करून निजामाशीं संतोषी केलें. ' गोविंदरावानें फार वर्षे कोल्हापुरची सेवा केली. जिजाबाईनें स. १७६२त दत्तक घेतला, त्या वेळीं पेशव्याची परवानगी मिळविण्यांत गोविंदरावाचीच खटपट होती.

वंशावळ. का. प्र. इ. साधनें पृ. ८७-९०; महाराष्ट्र सारस्वत डिसें. १९२३.

नीळकंठ येसाजी

बाबाजी, सुमंत                   गोविंदराव पारसनीस
      ।                                  ।
रामचंद्र बाबाजी                     खंडेराव.