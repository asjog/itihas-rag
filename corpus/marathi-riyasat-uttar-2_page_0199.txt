निष्कपटपणें चाकरी करावी असा महादजीनें करार करून घेतला. गुलाम कादरानें तख्तावर बसविलेला बेदरबख्त यास व त्याचे भावास बादशहानें तरवारीनें मारून टाकिलें. तुकोजी होळकर एका स्थळीं सहा महिने होता. चोरांचा उपद्रव, फौजेच्या देण्यामुळें लाचारी वगैरे कारणांनीं राजपुतान्यांत कुचंबून पडला. काम तर हातून विशेष कांहीं झालेंच नाहीं. कारभारी नारो गणेश दुखणें काढून घरीं बसला. बाईनें महेश्वराहून पत्रें लिहून त्याची समजूत पुष्कळ केली. तुकोजीनें बाईकडे खर्चास बारा लक्ष रुपये मागितले, परंतु हिशेबाच्या भानगडी काढून तिनें रक्कम पाठविली नाहीं. स. १७८९ एप्रिल अखेर तुकोजी मथुरेस पाटील-बाबांजवळ पोंचला. वाटेंत राजपुतांनीं त्यास पुष्कळ त्रास दिला आणि साफ कळविलें कीं, ‘ जयपुरकर व जोधपुरकर यांस टाकून दिल्लीचा बंदोबस्त करूं म्हणाल तर घडणार नाहीं. ’ भेट झाल्यावर महादजी व तुकोजी यांचा पहिला वाद मुलखाच्या वांटणीसंबंधानें लागला. महादजीनें कळविलें, मसलतीमुळें खर्च बहुत जाला आहे, त्यास सावकारांचे देण्यापासून सुटल्यावर वांटणी करून घ्यावी. त्यावरून तुकोजीबाबांची मर्जी उदास आहे; ते म्हणतात, ‘ तुमचा आमचा भाऊपणा; एक भाऊ घरीं असतो, एक कमाई करतो, परंतु वांट्यास उभयतां बराबर. ’ या तुकोजीच्या शब्दांत मराठ्यांचा स्वभाव पूर्णपणें सांठवि-लेला दिसेल. उद्योग करो वा न करो, भावास वांटा हा पाहिजेच.

‘ मोतीगीर गोसावी तपोनिधि जमात सुद्धां पाटीलबाबांकडे आला त्यास ठेवून घेऊन हरिद्वाराचे नाक्यावर जहागीर देऊन गुलाम कादराचे मुलखाचे शिरोभागीं बंदोबस्तास ठेविलें. ’ ( जानेवारी, १७८९ ).*

गुलाम कादराचें पारिपत्य झाल्यावर बादशाहीचा कार्यभाग उरकला होता आणि तेथील कारभार अलीबहादराकडे सोंपून महादजी दक्षिणेंत येता तर त्यानें व नानानें मिळून राज्याचें पुढील धोरण चांगलें जमविलें असतें. परंतु महादजीला दूर गुंतवून ठेवणेंच नानास श्रेयस्कर वाटून, त्याला योग्य सबब गोसाव्याच्या प्रकरणानें आणून दिली. ती हकीकत आतां पुढील प्रकरणीं सांगावयाची आहे.