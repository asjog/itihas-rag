बोलून आपल्या मुखत्यारपणास डाग लावितात. असो. आम्ही त्यांची लेकरें,
वडील आहेत, विहित जाणतील तें करतील. आपण खाविंदाचे चाकर आहों,
सांगतील चाकरी ती करूं. तीर्थीं बसून भटपणही करूं तर अशक्य नाही. परंतु
कारण आम्हांस ये समयीं गांजिलें तें ईश्वर जाणे. पातशहास लिहितात जे, हे
आमचे दुश्मन आहेत, यांसी काढा, नाहीं तरी आम्ही मरूं किंवा मारूं.
तर मल्हारबा येऊन ( आमची ) वकालत करीत असतील, तर यापेक्षां
काय विशेष आहे! परंतु जीवच घेऊं म्हणतात. जर श्रीमंत स्वारीस हिंदु-
स्थान राखणें आहे, तर नर्मदेजवळ यावें. आजी पांच हजार स्वार दिल्लींत
आला तर श्रीमंत स्वामीची रक्षण आहे. दोन हजार स्वारही न आले तर
स्वरूपच जाईल. येविशीं श्रीमंत स्वामीस लिहून पाठवा. ज्या रीतीनें लौकिक
होईल व सद्यश पदरीं पडे तें करणें. जे उत्तम मसलत असेल ते करणें. हे
आशीर्वाद.’ या पत्रावरून मल्हाररावाचें दुटप्पी वर्तन, रजपुतांचा संताप,
बाळाजी पेशव्याची इज्जत, इत्यादि प्रकरणांसंबंधानें लेखकाचा अभिप्राय
मार्मिक असून, तो पुढील घडामोडींचा सूचक आहे. पेशव्यानें स्वतः येऊन
सर्व व्यवस्था केली पाहिजे होती, ती न केल्यामुळे उत्तरोत्तर बिघाड वाढत
जाऊन त्याचा कळस पानपतावर झाला. मल्हारराव होळकरामुळे पानपत
बुडाले असा जो पुढें कैक वर्षे दृढ समज सर्वत्र प्रचलित झाला, त्याचा प्रस्ताव
या वेळेपासूनच कसा होत चालला हें ध्यानांत ठेवण्याजोगें आहे.

एकंदरींत मराठशाहीचें गाडें शाहू छत्रपतीच्या पश्चात् खडकाळ सडकेस
लागलें. खुद्द पेशव्याला तर ही अटकळ थोडी बहुत होतीच. कारण
रोहिल्यांवर जय मिळाल्याबद्दल अभिनंदन करतांनाच, ‘तुम्हीं सत्वर निघून
दक्षिणेत यावें, उगाच कामं वाढवीत पुढें पुढें जाऊं नये,’ असें पेशवा तिकडील
मंडळीस वारंवार लिहितो. निदान या सालीं किंवा पुढील सालीं पेशवा
हिंदुस्थानांत गेला असता तर तिकडील कारस्थानांस निराळें स्वरूप आलें
असतें. बुंदेले तर ही विनंती सालोसाल पेशव्यास करीत आला आहे. पेशवा
उत्तरेत मुळीच गेला नाही ही त्याची मोठी चूक होय. एकवार तो जाता तर