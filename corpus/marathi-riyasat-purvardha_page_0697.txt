उत्पन्न होऊन मराठशाहीचा बाह्य भपका वाढत असतां, तिची अंतःशक्ति हानि होऊं लागली. हे परिणाम उत्तरोत्तर व्यक्त होतीलच, पण त्यांचें मूळ राजारामाच्या वेळेस सुरू झालें, एवढेंच येथें सांगावयाचें आहे. संताजीचा खून, दादाजी प्रभूच्या कुटुंबाची दुर्दशा, सुंदर तुकदेव व शंकराजी नारायण यांची अरेरावी, इत्यादि प्रकार राजारामाच्या नेभळेपणाचे परिणाम होत. रा. राजवाड्यांच्या शिवकालीन खंडांत राजारामाच्या वेळचे पुष्कळ कागद छापलेले आहेत, त्यांवरून तत्कालीन अव्यवस्थेची बरीच कल्पना होते.

तथापि राजारामाचे अंगी निषेधात्मक गुण कांहीं होते म्हणून निभावणूक झाली. पहिला गुण म्हणजे आपल्या सल्लागारांवर संपूर्णपणे विश्वास ठेवून त्यांच्या मसलतीप्रमाणे वागणें हा होय. दुसऱ्याची किंमत ओळखण्यापूर्वी स्वतःची योग्यता पूर्णपणे जाणणे, हेंच लोकनायकास अत्यंत जरूर असते. संभाजीप्रमाणे राजारामानें जवळच्या मंडळीची मसलत कधीही अव्हेरली नाही, एवढेंच नव्हे, तर हरएक प्रसंगी सल्लागारांच्या मसलतीसच त्यानें मान दिला. आपणावर प्रसंग कोणता आहे, आपलें बलाबल काय आहे, राष्ट्राचे खरे हितचिंतक कोण व आलेल्या प्रसंगांतून सुरक्षितपणे निभावून जाण्यास काय उपाय करावे, ह्या गोष्टींचा विचार फार शांतपणानें, मोठ्या धिमेपणाने व अत्यंत बारकाईनें करून, तदनुसार त्यानें आपलें वर्तन ठेविलें, हें काम कांहीं सामान्य नव्हे. प्रल्हाद निराजी, रामचंद्रपंत अमात्य, धनाजी जाधव, संताजी घोरपडे वगैरे गृहस्थांची योग्यता ओळखून त्यानें त्यांजकडून योग्य कामे करवून घेतली. राजारामाच्या या गुणाचा एकंदर राष्ट्रावर फारच महत्त्वाचा व फायद्याचा परिणाम झाला; आणि अंगी पराक्रम असेल तर नांव गाजविण्यास पाहिजे त्यास उत्तम सवड मिळू लागली.

अनुयायांच्या ठिकाणी स्फुरण उत्पन्न करण्याची खुबी राजारामास साधली होती. राष्ट्रसेवेचें कोणी कांहीं काम केलें, कीं त्यास बक्षीस, मान-मरातब, जहागिरी वगैरे देऊन त्याची यथायोग्य संभावना राजाराम करीत असे. मराठे सरदारांचे जे भपकेदार किताब अद्यापिही ऐकण्यांत येतात, त्या बहुतेकांचा उगम राजारामाचे वेळेस झाला. अशा भपकेदार किताबांनी मराठे सरदारांच्या अंगचे पराक्रम जगद्विख्यात झाले; आणि