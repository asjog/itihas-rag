पूर्वप्रघात पाहून त्यानें निश्चित केली. राज्यव्यवस्थेचे विभाग पाहिजेत, प्रत्येक विभागाबद्दल निराळा इसम जबाबदार धरला पाहिजे, लोकसुखवृद्धीची योजना राज्यव्यवस्थेंत सदैव पाहिजे, हे विचार शिवाजीच्या मनांत आरंभापासून एकसारखे घोळत होते. शिवाय महाभारतांत व मनुस्मृति वगैरे ग्रंथांत या विषयांचा ऊहापोह अनेक ठिकाणीं खुलासेवार केलेला आहे. 'अष्टप्रधानांचीं नांवें फारशी भाषेंत होतीं तीं शिवाजीनें शास्त्रोक्त केलीं' असें बखरींत वारंवार लिहिलेलें आढळतें. याचा अर्थ इतकाच कीं दरबारची भाषा पूर्वीपासून फारशी होती, ती शिवाजीनें बदलली; आणि हिंदुधर्मशास्त्रांत सांगितलेली राज्यव्यवस्था त्यानें स्वीकारली. सर्व महाभारत शिवाजीनें अनेक वेळां लक्षपूर्वक ऐकिलेलें होतें. शिवाय महाभारतांत राज्यव्यवस्था कोणत्या प्रकारची सांगितली आहे, हेंही विद्वान् गृहस्थांकरवीं शिवाजीनें समजून घेतलें असावें. महाभारत व दास-बोध यांत सांगितलेल्या उपदेशाशीं शिवाजीची व्यवस्था पुष्कळ मिळती आहे. चिटणिसांनीं राजनीति लिहिली आहे, तींत प्राचीन राज्यपद्धति वर्णिलेली असून ती वाचली म्हणजे शिवाजीची पद्धति तिच्याशीं अगदीं मिळती आहे, हें तेव्हांच लक्षांत येतें. मुसलमानांत अशी व्यवस्था नव्हती. मुसलमानांत ती असती तर शिवाजीनें घेतली नसती असें नाहीं. सारांश, ही व्यवस्था त्यानें प्राचीन हिंदु कल्पनांवर बसवून, तींत स्वतःच्या अकलेनें व जवळच्या मंडळीच्या सल्ल्यानें कालदेशवर्तमानास जरूर ते फेरफार करून अंमलांत आणिली, असें स्पष्ट दिसतें.

कसेंही असलें तरी ही संस्था उत्पन्न करून शिवाजीनें राज्याचें पुष्कळ हित केलें. तिच्या योगानें राजाचें अनियंत्रित्त्व बरेंच कमी झालें; आणि एकमेकांचा एकमेकांवर दाब राहून राज्यकारभार सुरळीत चालण्याची सोय झाली. हें आपलें राज्य एक प्रकारचें अल्पजनसत्तात्मक होऊन बसलें; आणि ती सत्ता त्या प्रधानमंडळांतील पुरुषांच्या वंशजांनीं पुढें पुष्कळ दिवस उपभोगिली. ह्या संस्थेस कोणतीही हरकत येऊं नये अशा प्रकारच्या कित्येक योजना शिवाजीनें केल्या होत्या, त्या अनेक कारणांमुळे पुढें नीटपणें पाळल्या गेल्या नाहींत. त्यामुळें राज्याचें नुकसान झालें. तथापि शिवाजीनें आपलेकडून त्याच्या कायमपणाची होईल तितकी काळजी घेतली होती. एक तर प्रधानमंडळांतील लोकांस त्यानें