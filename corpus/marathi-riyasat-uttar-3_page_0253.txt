या योगानें ठिकठिकाणचे इंग्रज अधिकारी वेळेवर सावध होऊन पुढील प्रसंगास तोंड देण्यास तयार राहिले. पुण्यास से. वस्लीनें पुढील प्रकरणाची व्यवस्था यथायोग्य लावून निजामाची, पेशव्याची व आपली अशा सर्व फौजा सिंद्यावर चालून जाण्यासाठीं सज्ज केल्या; आणि पावसाळ्यांत दक्षिण वऱ्हाडांत संग्राम चालवावयाचा, असा बेत ठरवून त्या धोरणानें त्यानें सर्वत्र हुकूम सोडिले.

युद्धाच्या तयारीने दक्षिणचें वातावरण दुमदुमूं लागलें. कॉलिन्सनें तर प्रतिक्षणीं सिंद्याची अडवणूक चालविली. सिंदे आपल्याशीं स्नेह ठेवण्यास बिलकुल तयार नाहीं असें त्यानें वरिष्ठांस कळविलें, आणि इकडे वसईचा तह मान्य करतां कीं नाहीं, इंग्रजांची दोस्ती टिकविणार कीं तोडणार, हे प्रश्न तो सिंद्यास वारंवार विचारून साफीचा जबाब मागूं लागला. सिंद्यानें त्यास इतकेंच उत्तर दिलें, कीं ‘ भोसले नागपुराहून निघाले आहेत, त्यांची आमची भेट झाल्यावर मग काय तो निकाल सांगूं. ’ याचा अर्थ इंग्रजांनीं योग्य तोच घेतला. भेटी झाल्यावर मग युद्ध कीं स्नेह याचा निकाल सांगणे म्हणजे त्यांस आपली तयारी परिपूर्ण करण्यास सवड देणें होय असें मानून मे. वस्लीनें युद्धाचीच तयारी कडेकोट चालविली. कानपुरास से० लेक होता त्यास त्यानें युद्ध सुरू होतांच सिंद्याचे तिकडील मुलखावर चालून जाण्याची सिद्धता ठेवण्यास लिहिलें. स. १८०३ च्या जून अखेर सर्व ठिकाणच्या इंग्रज सेनानींस युद्धाचे इशारे मिळाले. कलकत्त्याहून लेखी हुकूम जाण्यास वेळ लागून कामें बिघडू नयेत यासाठीं मे. वस्ली व लेक यांस परिस्थित्यनुरूप वापरण्याचे युद्धतहांचे संपूर्ण अधिकार त्यानें दिल, त्याची स्पष्टता पुढें येईल.

‘ युद्ध कीं स्नेह ’ याचा निक्षून जबाब योग्य मुदतींत सिंद्यांकडून मिळविण्याची ताकीद ग० ज० नें कॉलिन्सला दिली, आणि ती मुदत से० वस्लीनें ठरवावी असें लिहिलें. कर्नाटकांतले जहागीरदार, होळकर, अमृतराव इत्यादिकांशीं पाहिजे ते करार वगैरे करण्याचा किंवा त्यांस शत्रुमित्र ठरविण्याचा संपूर्ण अधिकार से० वस्लीस दिलेला असल्यामुळे, पुण्यांत बसून त्यानें मराठी राज्यांतला प्रत्येक सरदार अजमावून पाहिला. शत्रुपक्षाकडे जे कोणी युरोपियन अम्मलदार असतील त्यांस जरूर तें आमिष दाखवून त्याजला आपल्याकडे वळविणें किंवा निदान बाजूस काढणें, ही गोष्ट करण्याची सूचना ग० ज० नें वस्लीस दिली. मुंबईस जोनाथन डंकन गव्हर्नर होता, त्यास या सर्व प्रकरणाची भरपूर खबर देऊन गुजरातेंत व पश्चिम किनाऱ्यावर आणि