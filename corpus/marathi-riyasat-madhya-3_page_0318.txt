होता. शाहूच्या कारकिर्दींत प्रतिनिधीचें वजन खालावत जाऊन पेशव्याचें वाढत चाललें तें या हुशार यमाजीस दुःसह झालें; आणि संधि सांपडेल तेव्हां पेशव्यांशीं स्पर्धा करून त्यानें आपल्या धन्यास प्रमुखत्व आणण्याचा खचून उद्योग केला. परंतु प्रत्यक्ष प्रतिनिधीच्या अंगीं विशेष पराक्रम नव्हता, आणि पेशव्यांप्रमाणें घरांतच तयार झालेली स्वतःची होतकरू तरुण मंडळीही मदतीस नव्हती. तेव्हां यमाजी स्वतः कितीही हुशार असला तरी दुसऱ्याचे तर्फेनें त्यास वागावयाचें असल्यामुळें पेशव्यापुढें त्याचें बल चाललें नाहीं. शाहूच्या अखेरच्या भानगडींत यमाजीनें सकवारबाईचा पक्ष उचलिला आणि कांहीं दिवस पेशव्यांस अगदीं दमवून सोडिलें. परंतु शाहू मरण पावतांच पेशव्यांनीं त्यास व प्रतिनिधीस पकडून बंदोबस्तांत ठेविलें; आणि पुढील राज्यकारभाराची व्यवस्था लागल्यावर मग मुक्त केलें. त्यानंतर ताराबाईस हाताशीं धरून फिरून यमाजीनें पेशव्याशीं विरोध सुरू केला, पण त्यांत त्यास यश आलें नाहीं. पेशव्याच्या वाढत्या सत्तेस आळा घालण्याचें सामर्थ्य त्याच्या ठिकाणीं नव्हतें, आणि फौज व सरदारही त्यास अनुकूल नव्हते. उलट पक्षीं पेशव्यांचा जम तीन पिढ्यांपावेतों सर्वत्र चांगला बसलेला पाहून शेवटीं त्यानें विरोध सोडून दिला. नानासा०नें मृत्युपूर्वी उत्तरेंत स्वारी केली तेव्हां त्याजबरोबर यमाजी शिवदेव होता. त्याच्या पश्चात् मुतालकीचें काम मुलगा गमाजी पाहूं लागला. हा गमाजी विठ्ठल सुंदराशीं संधान करून पेशव्याशीं लढण्यास आला असतां राक्षसभुवनच्या लढाईंत मारला गेला ( स. १७६३ ). अंताजीचा मुलगा वासुदेव हा प्रथमपासूनच पेशव्याचे बाजूचा असून गमाजीनंतर त्यासच पेशव्यांनीं मुतालकीवर दाखल केलें. गमाजी स्वभावानें क्रूर असल्यामुळें, ‘ यमाजीस (काळास) न भ्यालें तरी गमाजीस भ्यालें पाहिजे,’ अशी म्हण मराठी भाषेत आली आहे. मुतालिकांचें राहण्याचें मुख्य ठिकाण कऱ्हाड होय.

अंताजी शिवदेवासंबंधानें खालील उल्लेख आढळतो. ‘ रा. यमाजी शिवदेव यांनी उंबरजचे मुक्कामीं स्वामीसंनिध विनंति केली. कै. राजाराम महाराज चंदीचे मसलतीस गेले ते समयीं किल्ले जगदेवगड हस्तगत करावयाचेविशीं