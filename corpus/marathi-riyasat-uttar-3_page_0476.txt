लग्नही नाशकासच करण्याचें ठरवून आपलें कुटुंब व सामान वगैरे बरोबर घेतलें.
लग्नाच्या बेतानें पुण्यांतून मंडळी निघाली. त्यापूर्वींच शास्त्र्यानें बडोद्यास पत्र पाठवून
सात लाखांचा प्रदेश बाजीरावाचे हवालीं करण्याची मंजुरी मागितली होती. परंतु
असा प्रदेश कायमचा तोडून देण्याचें फत्तेसिंगानें साफ नाकबूल केलें. हा जबाब ऐकून
शास्त्र्याचे मनाचा गोंधळ उडाला. लगेच तो जबाब बाजीरावास कळवून आपण
मोकळें व्हावें तें शास्त्र्यानें केलें नाहीं; आणि बाजीरावाचे कचाव्यांतून निसटण्याची
संधि तो पाहूं लागला. लग्नही आतांच करूं नये, पुढें पाहूं, असें त्यानें बाजीरावास
कळविलें. बाजीरावाचे बायकोकडून शास्त्र्याचे बायकोस भेटीचें बोलावणें आलें. परंतु
बाजीरावाची दृष्टि पापी आहे हें ओळखून शास्त्र्यानें आपल्या बायकोस वाड्यांत
पाठविलें नाहीं. या वर्तनानें आपला अत्यंत अपमान झाला असें बाजीरावाच्या
मनानें घेतलें. आम्ही एवढे याची मनधरणी करीत असतां हा उघडपणें आपणास
असा लाथाडतो, याचें प्रायश्चित्त यास चांगलें भोगावयास लावावें, अशी बाजीरावाची
भावना झाली. इकडे आयत्या वेळीं हें लग्न मोडणें त्रिंबकजीच्याही जीवावर आलें.
नासिक येथें लग्नाची मोठी तयारी झाली होती. आमंत्रणें जाऊन लोकही जमले
होते, अशा स्थितींत लग्न मोडणें म्हणजे खुद्द मराठी साम्राज्याच्या मालकाचा
हा मोठाच अपमान होय; याचा सूड आपण पुरेपूर घेतला पाहिजे असें त्रिंबकजीनें
मनानें घेतलें. यजमान व सेवक एकमेकांस शोभण्याजोगेच होते. बाजी-
रावाइतका वहिमी व भित्रा मनुष्य बहुधा कोणी सांपडावयाचा नाहीं; आणि त्रिंबक-
जीसारखा उलथ्या काळजाचा सेवकही बहुधा मिळणें मुष्कील पडेल. शास्त्र्याला
लंबे करण्याचा बेत त्यांनीं योजिला आणि तो इतक्या शिताफीनें घडवून आणिला
कीं आपलें कपट सहसा कोणास उमगूं नये. इतउत्तर त्रिंबकजीनें शास्त्र्याशीं अत्यंत
लघळपणा चालविला, आणि आपण किती निष्कपटपणानें वागतों हें दाखविण्यासाठीं
त्यानें शास्त्र्यास असें सुद्धां सांगितलें, कीं ‘ पूर्वी तुमचा आमचा वाद विकोपास
गेला असतां तुम्हांस मारून टाकावें असा सुद्धां आमचा विचार झाला होता. ’
बाजीरावाची स्वारी नाशकास जात असतां रस्त्यानें हीं बोलणीं चाललीं. स्वारी-
बरोबर एलफिन्स्टन होताच, त्याच्या कानावर लगेच हें बोलणें शास्त्र्यानें घातलें.
अशा वल्गना तोंडानें करणाऱ्या गृहस्थावर शास्त्र्यानें विश्वास टाकून निःशंक राहावें
ही गोष्ट पुढें एल्फिन्स्टनलाही अत्यंत गैर वाटली. परंतु बाजीराव व त्रिंबकजी
यांच्या वर्तनाची शिताफीच अशी होती कीं, शास्त्री सर्वथैव निर्धास्त राहिला. योग्य