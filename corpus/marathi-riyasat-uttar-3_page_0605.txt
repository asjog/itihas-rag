बाहेर सिंदे, होळकर, भोसले, गायकवाड या चार प्रमुख सरदारांची केली, हें मागील हकीकतींवरून केव्हांही स्पष्ट आहे. मिळून दोन नालायक तरुणांचे हातीं सत्ता जाणे आणि त्याबरोबरच इंग्रजांचें जबरदस्त राजकारण हीं दोन राज्यनाशाचीं मुख्य कारणें बिनधोक दाखवितां येतात.

पाश्चात्य युद्धपद्धति व पाश्चात्यांचें शास्त्रीय ज्ञान यांच्या अभावामुळें मराठ्यांचा 'पाडाव झाला, असें जें राजवाडे प्रभृति अनेक तज्ञांचें ठाम मत एके काळीं जाहीर होतें, तेंही मला मान्य नाहीं. उलट एकंदर कागदपत्र वाचून माझें मत असें बनलें आहे कीं महादजी सिंद्याच्या वेळेपासून प्राच्य व पाश्चात्य युद्धपद्धति व शस्त्रास्त्रें यांची अनेक प्रसंगांत भरपूर परीक्षा होऊन मराठ्यांनीं पाश्चात्यांचें ज्ञान हस्तगत केलें आणि इंग्रजांनींही मराठ्यांचा गनिमी कावा थोडाबहुत स्वीकारला, तेव्हांचं पेंढारी व बाजीराव यांचा पाठलाग त्यांस करितां आला. म्हणजे मराठ्यांनीं आपला मूळचा गनिमी कावा न सोडतां त्यास पाश्चात्य पद्धतीची जोड स्वीकारली, हें बाजीरावाच्या वेळच्या संग्रामांचें सूक्ष्म निरीक्षण केलें असतां स्पष्ट कळून येतें. यशवंतराव होळकर, सिंदे, अमीरखान इत्यादींची तयारी लक्षांत घेतली तर देशी फौजा इंग्रजी फौजांपेक्षां कोणत्याही बाबतींत कमी नव्हत्या, असें खुद्द इंग्रज लेखकांनींच नमूद केलें आहे. तोफांचे बाबतींतही हीच गोष्ट होय. यशवंतराव होळकराचे तोफांचे कारखाने, महादजीचे आग्रा-अलीगडचे कारखाने किंवा बाजीरावाचे कारकीर्दीतील पुण्याचे व अन्य ठिकाणचे कारखाने परिपूर्ण स्थितींत होते, क्वचित् इंग्रजांपेक्षाही वरचढ होते. यावरून एतद्देशीयांनीं पाश्चात्य युद्ध-पद्धती आत्मसात करून घेतल्या होत्या असें स्पष्ट दिसतें. इंग्रजांना मराठ्यांशीं लढतांना तोफा वगैरे जड सामानाची अडचण भासूं लागली तेव्हां त्यांनीं मराठ्यांशीं टक्कर देण्यासाठीं घोडदळाच्या चपळ फौजा तयार केल्या होत्या. तरीही बाजीराव, यशवंतराव, नागपुरकर आप्पासाहेब, पेंढारी सरदार वगैरेच्या दौडीशीं इंग्रजांना टिकाव धरितां आला नाहीं, ही गोष्ट सिद्ध आहे. अर्थात् शस्त्रास्त्रांचें किंवा कवाइती युद्धकलेचें अज्ञान मराठ्यांत होतें, व त्यांनीं या कलेचें शास्त्रीय ज्ञान मिळविलें नव्हतें, म्हणून त्यांचा पाडाव झाला, हें प्रतिपादन वस्तुस्थितीस सोडून आहे. सुऱ्या घड्याळांवरून बंदुका तोफांची वासलात लावूं नये.

' लायक माणसांची कमतरता पडली, म्हणून मराठ्यांचा पाडाव झाला ' हें म्हणणेंही टिकत नाहीं. मराठ्यांच्या घसरत्या काळांत देखील इतके पराक्रमी स्त्रीपुरुष