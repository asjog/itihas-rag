निजामशाहींत व कर्नाटकांत चांगली कामगिरी करून त्यानें शहाजीची मर्जी संपादन केली. शहाजीनें त्यास शिवाजीजवळ पुणें येथें ठेवून दिलें. दादाजी कोंडदेवाप्रमाणेंच सोनोपंत डबीर व बाळकृष्णपंत हणमंते यांचें शिवाजीच्या संगोपनांत अंग होतें. सोनोपंत सन १६४५ त मरण पावला. त्यास निळोपंत व आबाजीपंत असे दोन पुत्र होते. हे दोघेही लहानपणापासून बापाबरोबर राहून शिवाजीच्या कुटुंबांत चांगले परिचित झाले होते. बाप मरण पावल्यावर त्याचें काम निळोपंत करूं लागला. शिवाजीच्या लहानपणच्या उद्योगांत त्यास निळोपंताचें चांगलें साह्य होतें. जवळ जवळ समवयस्क असल्यामुळे उभयतांची उमेद सारखीच होती. लवकरच त्यास शिवाजीनें सचिवाचा हुद्दा दिला. स. १६४४ त कोंकणांतील मुलूख काबीज केल्यावर व पुढें तोरणा किल्ला घेतल्यावर, निळोपंतानें जिंकिलेल्या मुलखाची व्यवस्था चांगली केली. तें पाहून शिवाजीनें स. १६४७ त त्यास मुजूमदारीचा हुद्दा दिला. त्याचा धाकटा भाऊ आबाजीपंत हाही त्याच्या मदतीस असे. आबाजी पंताचा वंश गडनीस घराणें म्हणून हल्लीं प्रसिद्ध आहे. कल्याण प्रांत जिंकण्याची कामगिरी आबाजीपंतानें स.१६४८त तडीस नेली. मुल्ला अहंमदची रूपवती सून त्यानें पकडून शिवाजीकडे पाठवून दिली; त्याबद्दल शिवाजीनें आबाजीस ठपका दिला, आणि तिला योग्य बंदोबस्तानें विजापुरास पाटवून दिलें. आबाजीपंतानें कल्याणापासून गोव्यापर्यंत मुलूख काबीज केला. ह्या प्रांताची सुभेदारी आबाजीपंताकडे पुढें पुष्कळ दिवस होती. निळोपंताचें वजन शिवाजीजवळ मोठें होतें. ही गोष्ट विजापुरच्या दियानतराव वगैरे कामगारांस चांगली ठाऊक होती. दियानतराव अली आदिलशहाचा कारभारी होता. त्याची जन्मभूमि ओझडें गांव असून तो चंदनवंदनच्या नजीक होता. चंद्रराव मोऱ्याचा प्रदेश शिवाजीनें सन १६५६ च्या मार्चांत काबीज केला. त्यांत ओझडें गांव शिवाजीकडे आला. तो गांव शिवाजीनें सोडून आपला आपणांस द्यावा, अशाबद्दल दियानतरावानें निळोपंताचे मार्फत शिवाजीकडे रदबदली केली, त्यासंबंधाचीं दोन पत्रें खंड ८लेख १-२ हीं पाहण्यालायक आहेत. दिनायत म्ह० धर्म आणि दियानतराव म्हणजे धर्माजीराव. सन १६६१ त शिवाजीनें आपल्या प्रांताची नवीन व्यवस्था केली, त्यांत निळोपंतास त्यानें असें ठरवून दिलें कीं, त्यानें लढाईवर न जातां