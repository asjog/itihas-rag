तसाच डीबॉयननें इस्मईल बेगास हैराण केलें. बराच वेळ तोफांची सरबत्ती होऊन
दोनही पक्षांचें पुष्कळ सैन्य खपलें आणि डीबॉयन व लिस्तुनो रात्र पडतांच
लढाई बंद करून परत भरतपुरास आले. रणजितसिंगानें मराठ्यांचा पक्ष
सोडावा म्हणून मुसलमानांनीं जानजान पछाडलें. पण तो जाठ वळला नाहीं.
जाटांस मराठ्यांची करामत आज तीस वर्षे चांगली ठाऊक होती. चकसान
येथील लढाईनंतर गुलाम कादर व इस्मईल बेग यांचा परस्पर बेबनाव सुरू झाला;
आणि राणेखानानें पंजाबच्या शिखांस चिथवून अंतर्वेदींत रोहिल्यांच्या
मुलखावर स्वारी करविली. त्याबरोबर गुलाम कादर आपल्या जहागिरीच्या
संरक्षणार्थ धांवून परत गेला. ही संधि साधून मराठ्यांनीं आग्र्याचा उपराळा
केला. ‘ लखबा किल्लेदार यांनीं पाटीलबावांस पत्र पाठविलें कीं, जकीरा
( =सामुग्री ) सरला. आतां आमच्यानें किल्ला राखवत नाहीं. त्यावरून रणजित-
सिंग जाठास सांगतां त्यानें दोन हजार बैल भरून आपली फौज बरोबर देऊन
गल्ला रवाना केला. राणेखान व रायाजी पाटील आसपास होते त्यांस ताकीद
गेली कीं, सामान किल्ल्यांत दाखल करून देणें. त्यावरून सर्वांनीं तीन गोल केले.
एक गोल यमुनापार उतरून गल्ला नांवांत भरून यमुनेतून किल्ल्यांत दाखल
केला. हें वर्तमान गुलाम कादर व इस्मईल बेग यांनीं ऐकून फौज सुद्धां पार उत-
रून रसद किल्ल्यांत न पोंचे असा बंदोबस्त करूं लागले. दुसरे दिवशीं राणेखान व
रायाजी पाटील यांचा एक गोल तीनशें उंट समागमें घेऊन किल्ल्यांत गेला व
दोन गोल मोगलांशीं झुंजास उभे राहिले.’ त्यावरूनच पुढें आग्र्याजवळ यमुनेच्या
कांठां सामने झाले त्यांचीं कित्येक सुंदर वर्णनें उपलब्ध आहेत. ‘किल्ल्यांतील लोक
फारच घाबरे झाले होते. परंतु दादांनीं दम धरला. नाहीं तर किल्ला न राहता.
पाटीलबावांनीं तीन चार पत्रें वडिलांस लिहिलीं कीं, तुमच्या मर्दुमीस जोडा
नाहीं. आणखी दोन दिवस जसें कळेल तसें काढून राहवें. त्यावरून मोठ्या
संकटें दिवस काढिले. खायास अगदीं नव्हतें म्हणून लोक घाबरले. एवढी आपली
फौज आग्र्याजवळ जमा जाहली असोन एक शेर दाणा किल्ल्यांत पोंचविला नाहीं.
हे समक्ष असतां इस्मालनें किल्ला घेतल्यावर आमची सर्वांची अब्रू गेली. आतां
एक लढाई घ्यावी आणि हल्ला करावी ऐसें ठरवून, यजमानांस पत्र पाठविलें.
त्यांचेही चित्तीं ऐसेंच होतें. तेव्हां इरेस पडून फौजेनें किल्ला जगवून यश घेतलें.
जीवबादादा व राणेखानभाई दोन अडीच महिने किल्लेचे उपराळेस राहिले.