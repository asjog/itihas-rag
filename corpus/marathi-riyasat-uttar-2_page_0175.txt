नाहीं. नाना लहान कारकुनांचा काळ, पण सरदारांपुढें गोगलगाय कसा होता, हें या पत्रांत दिसतें. अलीबहादर आगस्टांत उदेपुराजवळ तुकोजीसह होता. तेथें नानाचें जरबेचें पत्र पोचतांच तो महादजीकडे गेला; आणि नोव्हेंबर अखेर ता गुलाम कादराचे पाठीवर निघाला. तें वर्तमान पुण्यास कळतांच नानानें वरील पत्र स. १७८८ च्या डिसेंबर अखेरीस लिहिलेलें आहे. पत्रांत कोट्याचा उल्लेख आहे, ते कोटेकर थोरल्या बाजीरावाच्या वेळेपासून मराठ्यांचे स्नेही; फार तर काय, कोटेकरांच्या साहाय्यामुळेच मराठ्यांचा प्रवेश राजपुतान्यांत झाला. कोटा येथें शिंद्यांचे दोन कमावीसदार बाळाजी यशवंत गुळगुळे व त्याचा मुलगा लालाजी बल्लाळ हे सुमारें नव्वद वर्षे पावेतों नेकीनें काम करून राजपुतांवर आपला शह बसवून होते. कोटेकर जालिमसिंगाचा उच्छेद तुकोजीनें मांडलेला पाहून महादजी अत्यंत चिडून गेला. त्यानें पुण्यास कळविलें कीं, ‘कोटेकर आजपर्यंत सरकाराशीं बदलून नव्हते. गुदस्तां तमाम हिंदुस्थानांत राजेरजवाड्यांनीं ढुंडी केली, पण कोटेवाल्यांनीं हद्द सोडली नाहीं, त्यावरून जयपुर जोधपुरकरांचा दांत कोटेवाल्यांवर फार. हल्लीं होळकरांनीं त्यांचें स्वरूप रक्षावें, ती चाल मोडली. आमची कुमक करावी ती गोष्ट एकीकडेच राहून उदेपुरचा बंदोबस्त मारवाड्यांचे हातून करणार. मारवाडी एकदां उदेपुरांत घुसले म्हणजे मग निघणें कठिण. तेव्हां उदेपुर, कोटेवाले, जयपुर, मारवाड एक झाले म्हणजे माळवा प्रांतास पेंच पाडतील. आम्हांसीं होळकराचें बनत नाहीं, अथवा आमचे हस्तें सरकार-चाकरी करावयाची नाहीं, तरी या गोष्टीची दिक्कत नाहीं. त्यांनीं येऊन इकडील सारा बंदोबस्त राखावा, आणि अलीबहादरांसमवेत श्रीमंतांचा नक्ष राखावा. ज्या पक्षीं फौजेस पैका देऊन चाकरी करावयाचें सामर्थ्य आम्हांमध्यें राहिलें नाहीं, त्या पक्षीं आमचंमुळे सरकार कामाचा नाश करावा ही गोष्ट ठीक नव्हे. आज चार वर्षे जो कारभार आम्ही चमेलपार केला आहे, तो मुखत्यारीनें केला आहे, त्याचा नफातोटा जो आहे तो श्रीमंतांचा आहे. त्यांत आम्हांस वांटणी घ्यावयाची नाहीं, किंवा कोणास द्यावयाची नाहीं. हल्लीं होळकरांचे मुद्देही वांटणीचे कबूल करून सत्वर यावें म्हणोन लिहिलें असतां त्यांची खातरजमा होत नाहीं; आणि राजकारणें करितात. सारांश, होळकरांस निक्षून ताकीद आल्याखेरीज इकडील बंदोबस्त राहणार नाहीं. होळकरांकडील वर्तमान ऐकण्यांत येतें जे, मारवाडी व जयपुरवाले यांसी त्यांचें वचनकथन पक्केपणें