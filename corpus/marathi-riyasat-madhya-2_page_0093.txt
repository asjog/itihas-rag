त्यामुळे तोही नबाबाच्या मदतीस न येतां त्रिचनापलीस राहिला. मात्र त्यानें व सफ्दरअलीनें मयत नबाबाचें कुटुंब, उभयतांचीं बायकामुळें व एकंदर जडजवाहीर मराठ्यांच्या हातांत पडूं नये म्हणून पांदिचेरीस फ्रेंचांचे आश्रयास पाठवून दिलें, ( २५ मे ) तेथील गव्हर्नर डुमास यानें थोडा वेळ विचार करून त्यांस आश्रय दिला. कारण त्यासही मराठ्यांची भीतिच होती. इकडे मराठ्यांनीं नबाबाची राजधानी अर्काट काबीज केली, पण नबाबाची सर्व संपत्ति पांदिचेरीस गेल्यामुळें त्यांची निराशा झाली. त्यानंतर रघूजीनें डुमास यास धाक दाखविणारें पत्र लिहिलें, तें पत्र व त्यास डुमासनें दिलेला बाणेदार जबाब पाहण्यालायक आहेत. ( त्रि. रि. पृ. ४७३-४७६ ). डुमासनें रघूजीस कांहीं दारूच्या बाटल्या नजर पाठविल्या, त्या रघूजीच्या बायकोस इतक्या आवडल्या कीं, त्यानें आणखी बाटल्यांची मागणी केली, आणि त्या मिळतांच रघूजीचा वैरभाव विरघळून त्यास पुढें लवकरच तडजोडीचें स्वरूप प्राप्त झालें. ही हकीकत बहुधा शाहूला कळली असावी; म्हणूनच दारूच्या पायीं राज्य बुडविलें असें उद्गार पुढें एकदा शाहूनें काढलेले आहेत.

स. १७४० च्या या मे महिन्यांत बाजीरावाच्या अकालीं मृत्यूची बातमी हिंदुस्थानभर पसरली. अर्थात् स्वारीचें काम तसेंच टाकून पेशवाईवर कोणाची स्थापना करावयाची त्या खटपटीसाठीं आपल्या फौजेचा तळ बंगलोर नजीक शिवगांव येथे ठेवून रघूजी लगबगीनें साताऱ्यास आला. तेथें त्याची खटपट सिद्धीस न जातां नानासा०स पेशवाईचीं वस्त्रें जून महिन्यांत मिळालीं आणि रघूजी लगेच, म्हणजे बहुधा जुलैईंत, बाबूजीनाईक यास बरोबर घेऊन परत कर्नाटकांत गेला. तिकडे आतां पुष्कळ भानगडी उपस्थित झाल्या. चंदासाहेब कर्नाटकची नबाबगिरी मिळवू पहात होता, त्यास दोस्त अली मेल्यामुळें एक प्रकारचें समाधानच वाटलें. अर्थात् सफ्दरअलीस नबाबगिरी मिळविण्यास मराठ्यांची आर्जवें करावी