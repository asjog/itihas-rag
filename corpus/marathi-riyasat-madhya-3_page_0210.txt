"कुललोक पळतात, त्यांजला माघारे फिरवितों. साहेबांस टाकून आम्हीं कोठें जावें ?" ऐसें म्हणून लोक फिरवावयास गेला तो तिकडेच गेला. तेव्हां मुकुंदजी शिंदे म्हणों लागले कीं, ' महाराज, क्षात्रधर्माची शर्थ झाली ! याजउपर निघावें हें उत्तम आहे. ' तेव्हां भाऊसाहेब बोलिले कीं, " मुकुंदजीबावा, आतां कुणीकडे जावें ? काय तोंड दाखवावें ? रावसाहेबांकडे पाहावें. " तेव्हां मुकुंदजी शिंदे यांनीं घोडीयावरून उडी टाकिली. जातीनें हत्यार करवलें तेथवर केलें. मातबर मराठे धर्माची शर्थ करून ठार झाले. जरीपटक्याचे निशाणाजवळ अगोदर दाटी झाली होती. तेव्हां हत्तीवरून उतरून घोडीयावर घातलें होते. निशाण गुंडाळून पळूं लागले, तेव्हां भाऊसाहेबीं शहाजणें वाजवावयास आज्ञा केली. फत्ते झाली, शहाजणें वाजतात, याजकरितां तरी लोक माघारे फिरतील या अर्थी शहाजणें वाजवू लागले. परंतु ज्यांणीं पळ काढला त्यांपैकीं कोणी माघारा फिरला नाहीं. भाऊसाहेब व जनकोजी शिंदे व शें पन्नास लोक व रायाचे मुडद्याचा हत्ती इतकी बाकी राहिलीं. त्यांजभंवता वेढा भारी पडला. तेव्हां युद्ध बहुत केलें. पूर्वी भारतीं अतिरथी महारथी जुंज झालें, त्याप्रमाणें भाऊसाहेबींही लढाईची शर्थ केली. पुढें कांहीं इलाज चालेनासा जाला. त्यानंतर भाऊसाहेब व जनकोजी शिंदे यांची गती काय झाली ती कोणीं पाहिली नाहीं. रावसाहेबांचे मुडद्याचा हत्ती व भाऊसाहेबांचीं वसती घोडी ऐसी सुजातउद्दौला याजकडे गेली. प्रातःकाळचे प्रहर दिवसानंतर जुंज लागलें, तौं तीन प्रहर हाणा मारा हेंच चाललें. पृथ्वीनें रक्त प्राशन केलें.'

पेशव्यांच्या सरकारी बखरींतील उल्लेख अल्प परंतु मार्मिक आहे तो असा.
' पातशहाचा फर्मान नानासाहेबांस फौजेविशीं आला, त्यावरून भाऊसाहेब व विश्वासराव यांची रवानगी फौजेसुद्धां केली. दिल्लीस जाऊन पुढें अब्दालीची गांठ कुरुक्षेत्रीं सोनपत पानपतजवळ पडून लढाई होतां अब्दालीस मोडलें. त्या समयांत विश्वासरावास अंबारींत गोळा लागोन कामास आले. हें वर्तमान अब्दालीस कळतांच चालोन घेतलें, तेव्हां फौज पळों लागली. मल्हारजी होळकर वगैरे सरदार निघाले, ते समयीं भाऊसाहेबांवर ल्पाट केला, लोक पडले व जखमी झाले. भाऊसाहेब, जनकोजी शिंदे व यशवंतराव पवार यांचें