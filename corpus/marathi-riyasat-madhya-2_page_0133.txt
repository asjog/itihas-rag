थोडा बहुत उपयोग होईल. शाहूची, व नानासाहेबाची रोजनिशीं,यांचाही
काहींसा उपयोग होतो. सारांश, इतक्या साहित्यावर भिस्त ठेवून आपणास या प्रकरणाचें सार काढावयाचें आहे. वरील साहित्यांतील हरएक विधानाचा कालानुक्रम ठरविणें शक्य नाहीं.

पहिल्या तीनही बखरीतून खालील हकीकत प्रथम कारणापुरती देऊन मग त्याबद्दलची तफावत व विवेचन देणें रास्त होईल.

‘ शेवटीं शेवटीं पांच सहा वर्षे महाराजांची उदास वृत्ति झाली. सर्व काळ बहुतकरून अरण्यांतच असावें ऐसें झालें. पुढें वार्धक्य जालें. संतान नाहीं यामुळे बहुत खिन्न जाले. संभाजीराजे आहेत तेही वृद्ध जाले. त्यांसही संतान नाहीं. पुढें राज्याची दशा काय होईल नकळे. मालोजीराजे यांचे कनिष्ठ बंधु विठोजी यांचे आठवे पुत्राचा वंश बहुत आहे व शरीफजी राजे शहाजी महाराजांचे बंधु यांचा वंश आहे. त्यांत चांगला मूल कोण, कोठें राजचिन्हें व बुद्धीकरून लक्षणें, शूर उदार व चतुर, धीर, ऐसे पाहणें, शोध करणेस लाविलें. परंतु थोरली राणी यांचे विचारें सिद्धान्त होऊन आला नाहीं. या प्रसंगी धाकटी धनीण सगुणाबाई यांचे शरीरीं व्यथा निर्माण झाली. त्यास उपाय व अनुष्ठानें वगैरे लक्षावधि खर्च करविला, परंतु आरोग्य न होय. याजवरून बहुत उद्विग्न जाले. नंतर श्रीजेजुरीस घेऊन जावें ऐसें ठरोन महाराजच घेऊन गेले. तेथेंही अनुष्ठान प्रसंग, बहुत दानधर्म करविला. आयुर्दाय संपला, तेथेंच समाप्ति जाली. ( ता. २५ ऑगस्ट १७४८ ). माहुलीस आणून दहन जालें.

चिटणिसाचा बाळाजीपंताचा घरोबा फार चांगला. कोणतेही विषयीं सरकार चाकरींत अंतर न करितां एक विचारें चालण्यामुळें कित्येकांनीं महाराजांस अनेक प्रकारें समजाविलें. परंतु महाराजांचा पूर्ण लोभ. चिटणिसाचा घरोबा प्रधानपंत ठेवीत होते. न्यूनाधिक प्रपंचांतील राज्यघरसंबंधी सर्व गोविंदरायास अवशीं पहाटे समजावून रायांचे विचारें होणें करणें तेंही करीत असावें. गोविंदराव चिटणीस, यशवंत महादेव पोतनीस