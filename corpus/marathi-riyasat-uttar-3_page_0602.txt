प्रो. लिमये यांनीं किंवा यांच्या सारख्यांनीं या विषयांतील तज्ञ या नात्यानें जें प्रति-पादन केलें असेल तेंच जमेस धरणें अवश्य आहे. विद्यमान व्यक्तींपैकी श्री. केळकर व रा. शेजवलकर यांनींही आपले सिद्धान्त स्पष्टपणे मांडलेले आहेत; प्रो. लिमयांचा 'गनिमी कावा वि. कवाइती कंपू' हा लेख मार्मिक विवेचनाचा मासला समजतां येईल. शेजवलकरांची विचारसरणी नानासाहेब पेशव्याच्या चरित्राचे प्रस्तावनेंत मांडलेली आढळते. खऱ्यांचे प्रतिपादन 'मराठे व इंग्रज' या पुस्तकाच्या प्रस्तावनेत व इतरत्रही तितकेंच निर्भीडपणें दर्शविलेलें आहे; आणि खुद्द श्री. केळकरांनी 'मराठेशाही कशानें बुडाली' असें एक स्वतंत्र प्रकरण त्या शतसांवत्सरिक श्राद्धाच्या पुस्तकांत घालून आपली विवेचक व संग्राहक बुद्धि उत्तम दाखविली आहे. इतकें सगळे विवरण वाचूनही माझे मन अशी ग्वाही देत नाहीं कीं सर्व उपलब्ध साहित्य नजरेपुढे ठेवून मगच या थोर विद्वानांनीं आपली लेखणी चालविली. तथापि त्यांच्या लेखांनीं माझें कामही पुष्कळसें हलकें झालें आहे. बऱ्याचशा बाबतींचा पूर्वी खल होऊन गेला असल्यामुळे पुनः त्या सर्व विवेचनाचे भरीस न पडतां, त्यांत अधिक उणें मला काय वाटतें तेवढेच सारांशानें येथे सांगितल्यानें काम भागणार आहे. राज्यनाशाच्या कारणांची नामावळी व त्यांचें भरपूर विवेचन मराठे व इंग्रज या पुस्तकांतच पाहवें. सवत्या सुभ्याची आवड, राष्ट्राभिमाचा अभाव, आपसांतील फूट, मध्यवर्ती सत्तेचा कमकुवतपणा, सरंजामी पद्धत, जातिभेद, इत्यादि लहान मोठ्या सामान्य कारणांचा विचार व त्यांचें खंडन मंडन त्या पुस्तकांत विशेष मार्मिकतेनें केलेलें कोणासही पटण्या जोगेंच आहे. जातिभेदामुले मराठ्यांचे राज्य बुडालें ही सर जदुनाथांची विचारसरणी श्री. केळकरांनीं सप्रमाण खोडून काढिली आहे.. बाकीचीं वर निर्दिष्ट केलेलीं कारणें भिन्न नसून मराठ्यांचा अंगस्वभावच भांडखोर, अव्यवस्थित व फाटाफुटीचा आहे, एवढ्या एकांत त्या सर्वांचा समावेश होण्याजोगा आहे. मराठ्यांचे राज्य संस्थाप्रधान असें कधीं बनलें नाहीं. तें अखेर पर्यंत व्यक्ति-प्रधान राहिलें. याचा अर्थ मराठी राज्याची घटना निश्चित व टिकाऊ झाली नाहीं हा होय ज्या वेळीं जी प्रबल व्यक्ति पुढे आली तिनें आपल्या मगदुराप्रमाणें मागचें राजकारण पुढें रेंटीत नेलें. बाळाजी विश्वनाथापासून माधवरावापर्यंत प्रत्येक पेशव्यानें आपली विशिष्ट छाप कारभारावर बसविली. तदुत्तर नारायणरावाचे वधापासून नाना-फडणिसानें राज्य चालकाचे काम परिस्थितीनें जितकें साधलें तितकें सिद्धीस नेलें. राज्यघटनेचे माहात्म्य सांगणारे लोक बहुधा पाश्चात्य इतिहास लक्षांत घेऊन बोलतात