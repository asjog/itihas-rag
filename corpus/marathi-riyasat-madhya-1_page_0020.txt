सवाई जयसिंग वगैरे रजपूत राजे अजीमशहाचे स्वारींत होते. शाहूचा व सवाईजीचा घरोबा पूर्वीपासूनचा होता. त्यांनीं शाहूच्या सुटकेस मदत करून त्यास मेजवान्या वगैरे केल्या; आणि सर्वांचा निरोप घेतल्यावर, नर्मदेच्या उत्तरेस नेमावर नजीक दोऱ्हा ह्मणून गांव आहे तेथून शाहूची सुटका होऊन तो परत फिरला. अजीमशहानें १३ एप्रिलचे सुमारास बऱ्हाणपुरावरून उत्तरेस प्रयाण केलें, यावरून ता. १ मेच्या अजमासें शाहू परत फिरला असें समजण्यास हरकत नाहीं. नर्मदेवरून पूर्वेच्या बाजूनें पुनः बऱ्हाणपुरावर न येतां शाहू पश्चिमच्या बाजूनें सातपुड्याच्या डोंगरांतून बीजागड, सुलतानपुर या वाटेनें खानदेशांत आला. निघतांना शाहूबरोबर शेपन्नासांहून ज्यास्त फौज नव्हती. मातुश्री वगैरे मंडळी कैदेतच दिल्लीस गेली, त्यांजबरोबर उद्धव यागदेव राजाज्ञा यास पाठवून, मोरोपंत सबनीस, कृष्णाजी महादेव जोशी, नाशीककर गदाधर भट व हिंदुस्थानी ब्राह्मण शुक्रजी मनोरंजन करणार, ही मंडळी शाहूनें बरोबर आणिली. जोत्याजी केसरकर पातशाही ताकिदीचे कागद घेण्यास मागें ठेविला होता, तो लवकरच येऊन शाहूस मिळाला. या सर्वांनीं रस्त्यानें पुष्कळ श्रम साहस केलें. बीजागड परगण्यांत मोहनसिंगें जमीनदार पुंडाई करून होता, त्यास भेटून शाहूनें त्याजकडून द्रव्य, माणसें वगैरे मदत घेतली. मोहनसिंगानेंच शाहूची तजवीज पुढें सुलतानपुर नंदुरबारपावेतों करून दिली. सुलतानपुर ( हल्लीं ता. शहादें ) परगण्यांत तापी नदीचे उत्तरतीरीं कोकरमंडा नांवाचा किल्ला आहे. त्यांत अंबू पांडे ( पुंडे ? ) नांवाचा गृहस्थ सुरतपासून बऱ्हाणपुरापावेतोंचा प्रदेश लुटून गबर झाला होता, त्यास शाहूनें सामील करून घेतलें; आणि तापी नदी उतरून नंदुरबारवरून तो धुळ्याचे वायव्येस सुमारें पंधरा मैलांवर लांबकानी येथें जूनच्या आरंभीं आला. त्यापूर्वीच मे महिन्यांत शाहूचा सासरा रुस्तुमराव जाधव, सावित्रीबाईचा बाप, शाहूच्या मदतीस आला असावा असें दिसतें. ‘ तुह्मी स्वामींचे आप्तविषयीं लोक, कित्येक कार्यास आलां, ह्मणोन तुह्मांस हप्त-हजारी मनसब मुक्रर केला असे ’,( ता. २५ मे १७०७. ) लांबकानी येथें शाहूचा जम फारच चांगला बसला. तेथील जहागीरदार सुजनसिंग रावळ यानें शाहूस भरपूर