प्रयत्न झाला असता तर त्यांचा कसा नाश झाला असता, ही गोष्ट स्पष्ट होते. से. वस्ली लिहितो, 'गाविलगडचा वेढा चालू असतांच रघूजीचे वकील मजकडे तहाचें बोलणें बोलत होते. त्यांस दहशत पडावी म्हणून प्रत्यक्ष नागपुरावर हल्ला करण्याच्या इराद्यानें मी तीन मजला चालूनही गेलों. तेव्हां पुढील संकट टाळण्यासाठीं रघूजीनें २३ डिसेंबर रोजीं माझ्या अटींना देवगांव मुक्कामी मान्यता लिहून कळविली. त्यापूर्वी सिंद्यांच्या अटीही ठरून चुकल्या होत्या. परंतु आडगांवच्या लढाईत त्यानें भाग घेतल्यामुळे भोसले अलग झाल्यानंतरही सिंद्याचे युद्ध चालूच राहिलें, आणि आतां तो एकटाच सामना करण्यास उभा राहिल्यामुळे मी त्याच्या वकिलास जरब दिली कीं, 'मी आतां सिंद्यावर चाल करून जाणार.' हा माझा निश्चय ऐकून आणि भोसल्याचा तह पुरा झालेला पाहून सिंद्याची तह करण्याची उत्कंठा वृद्धिंगत झाली. मुनशी कवलनयन व विश्लपंत या दोन वकिलांस त्यानें मजकडे पाठविलें. 'मी सांगितलेल्या अटींस तुम्ही दोन दिवसांत मान्यता न द्याल तर मी एकदम सिंद्यावर चाल करीन,' अशी धमकी देऊन मी क. मरे यास गुजरातेंतून उज्जनवर जाण्याचा हुकूम पाठविला. तिकडून से० लेकनेंही उज्जनच्या रोखानें चाल सुरू केली. नंतर मी थोडा पश्चिमेकडे वळून ता. २६-१२-१८०३ रोजी एलिचपूर जवळ सूरजी अंजनगांव येथे स्टीव्हन्सन्ला येऊन मिळालों. ता. २८ डिसेंबर रोजी माझ्या अटींस सिंद्यानें मान्यता दिली, आणि ता. ३० रोजी रात्रीं एक वाजतां मी तहनाम्यावर सही केली. नंतर तो कागद सिंद्याकडे जाऊन त्याची सही होऊन ता. ५-१-१८०४ रोजीं मजकडे आला. तहांचे तपशील अमलांत आणणेसाठीं सिंद्याचे दरवारीं माल्कम् व भोसल्याचे दरबारी एल्फिन्स्टन् हे ब्रिटिश रेसिडंट म्हणून दाखल झाले. तोंडजबानीच्या वाटाघाटींत मराठे वकील आपणांस फार हुशार समजत. तलवारीच्या जोरावर जे नुकसान त्यांस भरून काढतां आलें नाहीं तें आपण अकलेच्या जोरावर पुरें करूं असा समज सामान्यतः मराठे सरदारांचा असे. परंतु वस्ली बंधूचा जबरदस्त कावा स्पष्टपणें समजण्यास या मराठे सरदारांस सुद्धां कांहीं काळ लागला. ता. २९-११-१८०३ रोजीं आडगांवची लढाई झाली, आणि दुसरेच दिवशीं भोसल्यानें यशवंतराव रामचंद्र यास वस्लीकडे बोलणें करण्यासाठीं पाठविलें. त्याजबरोबर आनंदराव माधव व कृष्णराव माधव चिटणीस हेही गेले होते. सुरवातीसच युद्धाची जबाबदारी कोणावर हा प्रश्न निघाला, त्यावर पुढील संवाद झाला. वकील म्हणाले, "तुम्हीं जरूर नसतां आपण होऊन घाईनें युद्ध सुरू केलें."
