साह्य करणारी मंडळी सांगितली त्यांच्याहून एका दृष्टीने रामदासाचें साह्य ज्यास्त किंमतीचें होतें. ह्या बाबतीचें सामान्य विवेचन पूर्वी प्रकरण ३ कलमें ७-८-९ ह्यांत केलें आहे. त्यानंतर शिवाजीनें रामदासी मठांस उत्पन्नें करून दिलेली, बाळाजी आवजीच्या हातची, एक अस्सल सनद रा. ब. पारसनीस ह्यांनीं मेहेरबानी करून दिली, तींत शिवाजी व रामदास ह्यांचा संबंध चांगल्या प्रकारें व्यक्त झालेला आहे. ही सनद स. १६७९ च्या विजयादशमीस लिहिलेली असून, ती इनाम कमिशनच्या दप्तरांत नोंदलेली आहे आणि त्याप्रमाणें उत्पन्नें हल्लीं चालू आहेत. तेव्हां या कागदाच्या अस्सलपणाविषयीं शंका घेण्याचें कारण नाहीं. ती सनद येणेंप्रमाणें:-

श्री.
श्रीसद्गुरुवर्य श्रीसकलतीर्थरूप श्रीकैवल्यधाम श्रीमहाराज श्रीस्वामी-
स्वामींचे सेवेसीं:—

चरणरज शिवाजीराजे यांनीं चरणांवर मस्तक ठेवून विज्ञापना जे. मजवर कृपा करून सनाथ केलें. आज्ञा केली कीं, तुमचा मुख्य धर्म, राज्य स्थापन करून, धर्मस्थापना, देवब्राह्मणांची सेवा, प्रजेची पीडा दूर करून, पाळण रक्षण करावें. हें व्रत संपादन त्यांत परमार्थ करावा. तुम्ही जें मनीं धराल तें श्री सिद्धीस पाववील. त्याजवरून जो जो उद्योग केला, व दुष्ट तुरुख लोकांचा नाश करावा, विपुल द्रव्येंकरून राज्यपरंपरा अक्षय्यीं चाले ऐशीं स्थळें दुर्घट करावी, ऐसें जें जें मनीं धरिलें, तें तें स्वामींनीं आशीर्वादप्रतापें मनोरथ पूर्ण केले. याउवरी राज्य संपादिलें तें चरणीं अर्पण करून, सर्व काळ सेवा घडावी, ऐसा विचार मनीं आणिला. तेव्हां आज्ञा झाली कीं, पूर्वी धर्म सांगितले तेच करावे, तीच सेवा होय, असें आज्ञापिलें. यावरून निकट वास घडून वारंवार दर्शन घडावें, श्रीची स्थापना कोठें तरी होऊन सांप्रदाय शिष्य व भक्ति दिगंत विस्तीर्ण घडावी, अशी प्रार्थना केली, तेही असमंतात् गिरिगुव्हरीं वास करून, चाफळीं श्रीची स्थापना करून सांप्रदाय शिष्य दिगंत विस्तीर्णता घडली. त्यास, चाफळीं श्रीची पूजा, महोत्सव, ब्राह्मणभोजन, अतिथी, इमारत सर्व यथासांग घडावें, जेथें जेथें श्रीच्या मूर्ति स्थापन झाली तेथें उत्सव पूजा घडावी. यास राज्य संपादिलें यांतील ग्रामभूमि कोठें काय नेमावी, ती आज्ञा