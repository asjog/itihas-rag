त्यामुळे मरतांना अत्यंत समाधान वाटून, ' मी आपली कामगिरी बजाविली, ' असे उद्गार काढून, त्यानें प्राण सोडिला. त्यासंबंधानें इतिहाससंग्रहांत खालील हकीगत आहे, [जुन्या ऐतिहासिक, गोष्टी २३ ]:-

'शत्रूचें अफाट लष्कर, किल्ला तीन कोस दूर, प्रसंग तर महाराजांचे जिवावर येऊन गुदरलेला, हें पाहून बाजींनीं प्रभुचरणीं विनंति करून, शत्रूस खिंड उलटून पुढें येऊं देत नाहीं असा पण लावून, अत्यंत आग्रहानें शिवबांना अर्धे लष्कर देऊन किल्ल्यावर पाठविलें, व आपण बाकीचे मावळे झाडींत लपवून ठेवून, निवडक पन्नास साठ लोकांनिशीं, खिंडीचे तोंडावर उभा राहिला. शत्रु पुढें आला कीं, यानें हाणून पाडिलाच, असा प्रकार दोन प्रहरांपर्यंत चालला होता. तेवढ्या अवकाशांत त्या मर्दाला पंचवीस जखमा लागल्या असतांही तिळप्राय न डगमगतां शिवरायांच्या क्षेमकुशलतेचा इशारा किल्ल्यावरून येईपावेतों त्यानें शत्रूस एक रेंसभर सुद्धां पुढें पाऊल ठेवूं दिलें नाहीं. ' या लढाईचा काळ जुलै सन १६६० असा आहे. इंग्लंडचा बाजू राखण्याकरितां प्राण देणारा नेल्सन यानें आपली कामगिरी बजावल्यावर मरतांना असेच उद्गार काढिले होते, त्यांचें येथें स्मरण झाल्याशिवाय राहत नाहीं. मावळे लोकांनीं बाजीचें प्रेत शत्रूच्या हातीं लागूं न देतां मोठ्या शिताफीनें किल्ल्यावर पोंचतें केलें. त्या वेळीं शिवाजीस किती दुःख व ह्या नि:सीम राजभक्तीबद्दल किती प्रेम वाटले असेल, याची कल्पनाच केली पाहिजे.

इतिहासांत अनेक प्रसंगी मराठ्यांच्या अंगचें अप्रतिम शौर्य प्रगट झालें, अशा प्रसंगांमध्यें विशाळगडच्या खिंडींतला हा प्रसंग गणिला जातो. ग्रीसच्या इतिहासांत थर्मापिलीच्या* खिंडीचा प्रकार अशाच तऱ्हेचा आहे. एका एकनिष्ठ सरदाराच्या कर्तबगारीनें सर्व राज्याचा बचाव होणें, व त्या कामगिरींत त्या सरदाराचे प्राण खर्ची पडणें, अशा गोष्टी क्वचित् घडतात. महाराष्ट्रीयांच्या अंगीं त्या वेळेस कोणत्या प्रकारचा आवेश उत्पन्न झाला होता याची प्रचीति ह्या प्रसंगावरून पटते. सरदार बाजी

* ग्रीस देशांतील स्पार्टा प्रांत जिंकण्याकरितां इराणच्या राजानें अवाढव्य फौजेनिशीं स्वारी केली असतां, स्पार्टांत शिरण्यास थर्मापिली नांवाची लहानशी खिंड आहे, त्या खिंडींत दोनशें स्पार्टन लोकांनीं प्रचंड इराणी फौजेशीं टक्कर देऊन आपले प्राण खर्ची घातले.