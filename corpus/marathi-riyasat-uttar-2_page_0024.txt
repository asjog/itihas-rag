असे. मोरोबा फडणिसाच्या बंडाच्यांत त्यानेंच तुकोजीचें मन नानांच्याविरुद्ध
बनविलें. त्याबद्दल त्यास जबर शिक्षा व्हावयाची, ती महादजीच्या मध्यस्थीनें
टळली. त्यापुढेंही १२ वर्षे पावेतों तो तुकोजीच्या कारभारावर असून त्याच्याच
तंत्रानें तुकोजी सर्वस्वीं वागे. अहल्याबाई हुशार होती, परंतु राज्यकारभारास
कठोरपणा लागतो तो तिच्यांत नव्हता. “ बाईचा कारभार पुढें तिखट व मागें
पोंचट” ( म. द. बा. २. ६६ ), म्हणजे स्वरूप प्रथम मोठें उग्र दिसावें, परंतु
अखेरपर्यंत कडकपणा धारण करण्यास कचरावें असा होता. वसूल, हिशेब वगैरे
सर्व बाई पाहत असे, आणि तुकोजीकडून हिशेब घेऊन ती त्यास खर्चास
जरुरीप्रमाणे देई. त्याजकडून खर्चाचे हिशेब तिजकडे वेळेवर येत नसत व आलेले
पुष्कळ वेळां खोटे ठरत. यामुळे तक्रारी उपस्थित होऊन तुकोजी नेहमीं पैशाच्या
पेंचांत असे. पगार वेळेवर न पोंचल्यामुळे फौज सदा विथरलेली आणि निकामी
असे.सांगितलेली कामगिरी पार न पडल्यामुळे पुण्यास कारभारी नाराज होत. ‘बाई
आम्हांस पैसा पुरवीत नाहीं, आम्हीं काय करणार,’ अशी तक्रार तुकोजी नेहमीं
कारभाऱ्यांस सांगे. कारभाऱ्यांच्या व त्याच्या समक्ष भेटी होत नसल्यामुळें तो
अहल्याबाईबद्दल वाटेल ते गैरसमज कारभाऱ्यांस कळवी. उलट बाईची बाजू
कारभाऱ्यांस स्पष्ट कळत नसे. बाई खर्चास देत नाहीं, अपरंपार धनसंचय
करून ठेवते किंवा निष्कारण दानधर्मांत पैसा उधळते; जवळचे कारकून वाटेल
तशी तिची समजूत करून तिला फसवितात. अशा प्रकारच्या तुकोजीच्या तक्रारी
वारंवार ऐकून नाना फडणीस अगदीं वैतागून गेला; आणि एकमुखी कारभार
असल्याशिवाय सुरळीत व्यवस्था राहणार नाहीं, असें ठरवून त्यानें महादजीला
लिहिलें कीं, ‘तुम्हीं बाईची भेट घेऊन तिची समजूत घालून सर्व कारभार तुको-
जीचे हवाली करावा.’ परंतु ही गोष्ट महादजीला शक्य वाटली नाहीं, यासंबंधाचा
पत्रव्यवहार वर आरंभींच दिला आहे. ‘ चार महालांची वहिवाट तुम्हीं करावी,
बाकीची तुकोजीबाबा करितील, असें आमच्यानें बाईस सांगवत नाहीं. जे समयीं
मल्हारजी होळकरांस देवाज्ञा जाली, तेव्हां आमच्या हातीं मालजी होळकर
व बाईंस दिलें आणि आम्हांस त्यांच्या हातीं देऊन परस्परें भाऊपणाची
निखालसता करून, स्वामिसेवा एकनिष्ठेनें करावी, अशी शपथक्रिया आम्हांपासून
घेऊन, देहविसर्जन केलें. त्यास बाईनीं नेमणुकेप्रमाणें कालक्षेप करावा, आणि
तुकोजीबाबांनीं सर्व दौलतीचा कारभार करावा हें उत्तम कीं काय ? अस्तु.