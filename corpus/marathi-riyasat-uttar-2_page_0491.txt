‘२ हिंदु व मुसलमान दोनही धर्म ईश्वराचे घरचे, मुसलमानानें हिंदूंचे जाग्यास उपद्रव करावा, हें बेमुनासफ; व हिंदूनें आजतागाईत मुसलमानीचे जागे, पीर, पैगंबर यांसी दुसरी गोष्ट समजण्यांत आणिली नाहीं. तेव्हां मुसलमानानें हिंदूचे धर्मास खलश करूं नये. आपापले चालीनें धर्मावरी कायम असावें. परस्परें मुजाहीम नसावें. ’ हीं कलमें हल्लीं निजामाच्या राज्यांत पाळलीं जातात काय ?

तहासारख्या बाबतींत दरबारखर्च म्हणून एक बाबत त्या वेळीं असे. खडर््याच्या प्रसंगांत पंधरा लक्ष रुपये दरबारखर्चाबद्दल निजामाकडून घेण्यांत आले, त्यांपैकीं नानांच्या वांटणीस चार लक्ष, सिंद्यास चार लक्ष, परशुरामभाऊस एक लक्ष, रामचंद्र हरि ऊर्फ बाबा फडके यास एक लक्ष, व इतरांस त्यांच्या त्यांच्या योग्यतेप्रमाणें मिळाले, अशी फोड दिलेली आहे. चांगलें काम केल्याचें हें बक्षिस होय असें समजण्यास हरकत नाहीं.*

ता. २० एप्रिलचें ‘ लष्करचें वर्तमान तर, सल्ला जाला. नबाब मांजरा नदीवर आहेत. सनदापत्रें तयार जालीं. साडेबत्तीस लक्षांचा मुलूख, दौलताबाद किल्ला व तीन कोट ऐवज याप्रमाणें सरकारांत आला. सिंदे यांस बीड परगणा व एक कोट ऐवजपैकीं पावले. भोसल्यांची समजूत परभारें निजामांनीं केली. श्रीमंत वैशाख शु० दशमीस पुण्यास येणार. नबाब फार खजील झाले. परांडा किल्ला नबाबाकडे राहिला. भोसले पंढरपुर, जेजुरीस जाऊन व होळकर तुळजापुरास जाऊन सडे पुण्यास येणार. दौलताबाद धोंडो महादेव यास सांगितली. बीड आबा शेळूकरांनीं केलें, जोगाईचें आंबें व परळी आनंदराव विश्वनाथ लेले यांनीं केलें. इंदुर व दुसरा एक परगणा शेजारचे शामरावबाबाचे नातवांनीं केले. शिवाय भीमेपासून तमाम मुलूख तहत् इंदूरपर्यंत व पैठण, खानदेशाचे महाल, सोईचे तितके घेऊन असाम्या विल्हेस लावल्या. जुने माहीतगार महादाजीपंत गुरुजी लष्करांत नेले होते ते स्वारीबरोबर आले. हरिपंतांचे पाठीमागें बाबा फडक्यांनीं लौकिक चांगला केला. पैक्याविशीं नानांची मर्जी कठिण आहे. ’

वरील पत्रांत ‘ तीन कोट ऐवज आला ’ म्हणून वाक्य आहे. त्याचा अर्थ हप्तेबंदीनें रक्कम घ्यावयाचा ठराव झाला असाच समजला पाहिजे. कारण या हप्तेबंदीची वाटाघाट पुढें काळ्याच्या पत्रांत वारंवार आली आहे. †