पेशव्यांचा मद्रास येथील वकील जनार्दन शिवराम याच्या ता. १८-१-१७८७ च्या पत्रांत वाचण्यालायक आहे. त्याच पत्रांत होळकरानें शत्रुपक्षाशीं संधान बांधल्याचा खालील मजकूर आहे. 'चतुर्थवर्ण (होळकर) व त्याचेच पक्षींचे विप्र यांनीं शत्रूकडे डौल दाखविला. कित्येकांस शत्रूनें हिरण्यश्राद्धं केलीं, करितां लढाईस कोणी तन देत नाहींत.' या गोष्टी सोडल्या तरी एकंदरीत टिपबरोबरच्या या युद्धांत मराठ्यांचा दरारा व लौकिक पुष्कळ नाहींसा झाला. मराठ्यांनीं काबीज केलेली कांहीं ठाणीं टिपून घेतलीं. असें असतांही टिपूनें युद्धभाग आवरून तहाचें बोलणें लाविलें यांत त्याची दूरदृष्टीच दिसून आली. इंग्रजांचें पुरे वैर टिपूनें संपादिलें असून, मॅलेट मराठ्यांकडे आला, तेव्हांपासून इंग्रज-मराठ्यांचें सख्य वाढत चालल्याचें टिपूनें ताडिलें. शिवाय कॉर्नवालिसनें आल्यापासून सर्व इलाख्यांत फौजेची व काटकसरीची नवीन तयारी तडाख्यानें चालविली, तेव्हां मागें पुढे इंग्रजांचा घसरा आपणावर होणार हैं उमजून टिपनें मुद्दामच या वेळीं मराठयांशीं मिटतें घेतलें. भोसले, निजाम व पेशवे या तिघांच्या फौजांस आपण पुरे पडलों, जास्त ओढून धरल्यास व कदाचित् त्यांस इंग्रज सामील झाल्यास, सर्वच नुकसान होण्याचा संभव, त्यापेक्षां आतांच तह केलेला बरा, अशा पोक्त विचारानें टिपनें तहाची उत्कंठा केली. मात्र ही आतुरता बरेच दिवस प्रगट न करितां एके बाजूनें युद्धोपक्रम व दुसरे बाजूने समेटाची बोलाचाली, या गोष्टी चार सहा महिने सारख्या चालवून, शेवटीं शक्य तितका फायदेशीर तह त्यानें पदरांत पाडून घेतला. खरें म्हटलें तर पावसाळ्यानंतर मराठ्यांनी निकरानें युद्ध चालविण्यास कांहीं हरकत नव्हती; पण मोठ्या शिकस्ताने बांधलेली आवळ्यांची ही मोट किती दिवस एकत्र टिकणार ! मराठ्यांस या वेळीं धनी असा कोणच नव्हता. नानाफडणिसास रणभूमीवर पुढाकार घेण्याचें सामर्थ्य व इच्छा दोनही नव्हतीं. निजाम, भोसले, होळकर, यांस तर हा कर्नाटकांतील युद्धाचा प्रकार भाडोत्री असा वाटत होता. पटवर्धन, रास्ते व हरिपंत कसून मेहेनत करीत होते; तरी यांतही परशुरामभाऊ नानावर रुसून अलग राहिला. खुद्द नानाचें सुद्धां असावें तसें लक्ष मोहिमेंत राहिले नाहीं. नानास हरिपंतानें पुनः स्वारींत बोलावलें, त्या संबंधाने पटवर्धनांचा कारकून लिहितो, 'फौज घेऊन निघण्याची नानाची वार्ता पुण्यांत नाहीं; व फौजही पुण्याजवळ नाहीं. तोफा वगैरे रवाना करावयाचा मार्ग दिसत नाहीं. नानाचे चित्तांत राजकारणाविषयीं काय चिंता असेल ती असो, परंतु
