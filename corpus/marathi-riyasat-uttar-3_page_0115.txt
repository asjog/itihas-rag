वेल्सलीकडे पोंचविला. त्यानें मध्यस्थी करून या प्रकरणाचा निकाल लाविला, त्याचा पत्रव्यवहार छापलेला आहे. धोंडोपंतास वेल्सलीनें कळविलें कीं तुम्ही बाजीरावाचे लक्षांत वागावें हें तुमच्या हिताचें आहे. तुम्ही तसें कराल तरच मातुश्रीबाईची व्यवस्था योग्य प्रकारची लावून देण्याची जबाबदारी आम्ही स्वीकारूं. त्यावरून पुढें वेल्सलीच्या सल्ल्यानें वागून निजसुरे व जिऊबाईचा भाऊ परशुराम गोपाळ वैशंपायन व राघो भास्कर गोडबोले यांनीं मोठ्या खटपटीनें क्लोज़, वेल्सली, एल्फिन्स्टन वगैरे इंग्रजांकडे बाईची दाद लावून त्यांच्या मार्फत तिची व्यवस्था लावून घेतली. निजसुरे व वेल्सली यांजमध्यें ता. २५.३.१८०४ रोजीं करार झाला तो असा:—

१ लोहगड व केळंजा हे किल्ले बाजीरावास द्यावे: २ धोंडोपंतानें कंपनीच्या आश्रयाखालीं राहावें. पेशवे किंवा इंग्रज यांच्या विरुद्ध आचरण करूं नये. केल्यास इंग्रजांचा आश्रय मिळणार नाहीं. ३ जिऊबाईला जप्त झालेल्या उत्पन्नांतून कंपनी सरकार मार्फत सालाचा बारा हजार रुपये तनखा मिळेल, तो घेऊन तिनें इंग्रजांच्या आश्रयाखालीं पाहिजे तेथें आपल्या नोकरांसह राहावें.*

याच मजकुराचें वेल्सलीचें जिऊबाईस पत्र आहे. कर्नल क्लोज़नेंही बाईस ता. १.४.१८०४ चें पत्र लिहिलेलें आहे, त्यांत तो कळवितो. ‘काशींत फडणिसांचा वाडा आहे तो अमृतरावांनीं बळकाविला आहे, तरी त्या वाड्याचा बंदोबस्त तुमचे मर्जीनुरूप होईल. दुसरें कल्याणास राहावें असा आपला इरादा आहे त्यास पनवेल येथें पाहऱ्याचा वगैरे बंदोबस्त चांगला राहील, सबब पनवेलीस आपलें राहणें मुनासब आहे. परशुराम गोपाळ तुमचे बंधु सिंहगडावर कैदेत होते, त्यांस बाजीरावांस सांगून कैदेतून सोडवून आपणाकडे पाठविलें असे. ’

वरील मतलबास अनुसरून बाजीरावानेंही ता. १.४.१८०४ चा करारनामा बाईस लिहून दिला कीं तिनें पुण्यास येऊन आपल्या मालकीच्या वाड्यांत राहावें, तिचे खर्चास सालीना बारा हजार रुपये देण्यांत येतील. परंतु बाजीरावाचे अमदानींत बाई पुण्यास आली नाहीं. तिची नेमणूक सालाची २५ हजार व पूर्वीची नानाची सर्व मालमत्ता तिला देण्याचेंही बाजीरावानें कबूल केलें, पण तिनें तें मानलें नाहीं. बाजीराव ब्रह्मावर्तास रवाना झाल्यावर एल्फिन्स्टनने जिऊबाईस पनवेलीहून पुण्यास बोलवून आणिलें, आणि पेशव्याकडून मिळत असलेली नेमणूक कायम करून शिवाय