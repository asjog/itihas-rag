सिंद्यांचे व आमचें युद्ध झालें कीं त्याचे महाल सुटतील अशी त्याची अपेक्षा दिसते..
आमचें व सिंद्यांचें युद्ध झालें नाहीं तर त्यास आपले प्रांत मिळविण्यासाठीं स्वतःच
सिंद्याशीं युद्ध करावें लागेल तें टाळण्यासाठीं आमचें व सिंद्यांचें युद्ध लावून आपण
दूर राहून त्याचा परिणाम पाहवा, असा त्याचा विचार दिसतो. हा त्याचा कावा
भोसले व सिंदे ओळखून आहेत. म्हणूनच ते त्यासही युद्धांत ओढण्याचा प्रयत्न करीत
आहेत. ते त्यास असें सांगत आहेत कीं पुढें मागें तरी तुम्हांस इंग्रजांशीं झगडावें
लागणारच. खुद्द पेशव्यानेंही त्यास हें भविष्य लिहिलेंचं आहे. तुम्ही ( क्रोजनें )
यासंबंधानें पेशव्यास भेटून त्याची चांगली कानउघाडणी केली पाहिजे, कीं आमचा
कोणत्याही तऱ्हेचा दावा होळकराशीं नाहीं. होळकर सिंद्यांचा मिलाफ न होण्याचा
शक्य तो प्रयत्न आपण करणें जरूर असून सिंद्याशीं तुमचा काय पत्रव्यवहार चालला
आहे, तो आम्हांस दाखवा अशी स्पष्टच मागणी तुम्ही पेशव्यांकडे कां करीत नाहीं !
वास्तविक तहाप्रमाणें बाजीरावानें आम्हांस पूर्ण साह्य केलें पाहिजे. तसें न करितां
उलट तो सरदारांचा समेट जुळवून त्यांस आमच्याशीं लढण्यास प्रवृत्त करतो, याचा
अर्थ काय ? ’
या संबंधांत आर्थर वेल्स्लीनें खुद्द यशवंतराव होळकरास पत्रें लिहिलीं तीं अशीं.
‘ ता. १६ जुलई १८०३. तुमच्याकडून बरेच दिवसांत कांहीं खबर कळली नाहीं,
तरी असें न करितां वरचेवर पत्र पाठवून कंपनीसरकारशीं जडलेला तुमचा स्नेह
वृद्धिंगत केला पाहिजे. या हेतूनें मी यासोबत वसईच्या तहाची नकल मुद्दाम
तुमचेकडे पाठवीत आहें. ती वाचून तुमची खात्री होईल, कीं या करारानें कोणाचेही
हितास बाध न येतां सर्वत्र शांतता नांदावी अशीच त्याची योजना आहे. बारावें
कलम समस्त जहागीरदारांस लागू असून त्यांत होळकरांचा स्पष्ट निर्देश आहे, त्याव-
रून या तहानें होळकराचे हितसंबंधास कोणताही व्यत्यय येत नसून, तशी तुमची
समजूत कोणी करीत असेल तर ती चूक आहे. हा करार यथायोग्य पाळला
जाण्यांतच तुमचें व होळकर घराण्याचें हित आहे. तुम्हांस लोक या बाबतींत पाहिजे तें
सांगोत, किंवा दुसरे सरदार वाटेल तसें वर्तौत, तुम्ही मात्र दूरवर विचार करून
आपलें हिताहित कशांत आहे हें नीट लक्षांत आणून वसईचा करार पाळण्यांत कसूर
करणार नाहीं अशी मला खात्री आहे.’
या पत्राचा जबाब कांहीं आला नाहीं, तथापि पुढील युद्धांत होळकर सिंदेभोस-
ल्यांस सामील झाला नाहीं. त्यानंतर सिंदे भोसल्यांचा पाडाव झाल्यावर पुनः ता.