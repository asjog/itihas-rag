प्रचंड अडचणी उपस्थित केल्या. या गोष्टींचें पर्यवसान उत्तरोत्तर नजरेस येईल. तसेंच इंग्रजांविरुद्ध एतद्देशीयांचा उठाव कसा गुप्तपणें होत होता, त्यांचें खालील उदाहरण लक्षांत ठेवण्याजोगें आहे.

नेपाळचें युद्ध सुरू होण्यापूर्वी दौलतराव सिंद्यानें नेपाळचे राजास पाठविलेलीं पत्रें मोठ्या चमत्कारिक रीतीनें इंग्रजांचे हातीं पडलीं. ‘हिंदुस्थानांतील समस्त रजवाडे व तुम्ही आम्ही मिळून एक होऊन इंग्रजांचा हा काटा देशांतून काढून टाकूं या,’ अशा आशयाचा मजकूर त्या पत्रांत होता. सिंद्याचे हे दूत भिक्षुकांचीं सोंगें घेऊन नेपाळांत चालले असतां बिठूर जवळ गंगा उतरतांना इंग्रजांस आढळले. त्यांच्याजवळ पोथ्या होत्या आणि त्या पोथ्यांच्या पानांत हीं पत्रें काळजीपूर्वक डकविलेलीं होतीं. त्या कागदांवर सिंद्याचें खास मोर्तब होतें. ते कागद पकडून त्यांचें पुडकें ग० ज० ने रेसिडेंटकडे पाठविलें आणि लिहिलें, कीं ‘हें पुडकें भरदरबारांत तुम्हीं नेऊन दौलतरावास नजर करावें; मात्र त्या संबंधानें दुसरी कांहीं वाच्यता करूं नये. सिंद्याचे हे चाळे आम्ही ओळखून आहों एवढी खूण त्यास पटली म्हणजे पुरे.’

ता. ४-१०-१८१३ रोजीं लॉर्ड मिंटोनें ग० ज० च्या कामाचा हवाला अर्ल मोयरा यास दिला, त्यासच पुढें मार्किस हेस्टिंग्स ही पदवी मिळाली. वेस्लीप्रमाणेंच किंबहुना त्याहून जास्त महत्त्वाचीं प्रकरणें या हेस्टिंग्सनें सिद्धीस नेलीं. त्याचा कारभार चांगला ८ वर्षांवर चालला. हिंदुस्थानच्या एकंदर ग० ज० त पहिला वॉरन हेस्टिंग्स खेरीज करून दुसऱ्या कोणाचीही कारकीर्द एवढी लांब झाली नाहीं. दूरदृष्टि, उद्योग, दक्षता वगैरे गुणांतही याची बरोबरी करणारे इंग्रज अधिकारी फार थोडे झाले. यानें स्वतःची खासगी रोजनिशी कांहीं थोड्या वर्षांची लिहिलेली प्रसिद्ध आहे, तिजवरून त्याचं कर्तृत्व निदर्शनास येतें. स्वतः रणांगणावर उभे राहून सेनापतीचें काम त्यानें कधीं केलें नाहीं, तथापि मराठ्यांचे युद्धप्रसंग चालले असतां बुंदेलखंडांत सर्वांवर देखरेख ठेवण्याच्या सोईच्या जागीं आपला मुक्काम ठेवून त्यानें सर्व ठिकाणच्या मोहिमा दक्षतेनें पार पाडल्या

या मोहिमांवर असतां त्यानें प्रिन्सेप नांवाच्या हुशार लेखकास चिटणीस म्हणून जवळ बाळगिलें होतें. या प्रिन्सेपनें हेस्टिंग्सच्या हातून झालेला सर्व पत्रव्यवहार तपासून त्या वेळच्या घडामोडींचें तपशीलवार वर्णन लिहून तें स० १८२० त लंडन येथें छापलें; त्यावरून हिंदी राजकारणाची परिस्थिति चांगली कळते.