बावांचा निरोप घेऊन देशास गेले. बाबराव भास्कर ( नानानें नेमलेला झांशीचा कमाविसदार ) यांसही आज्ञेप्रमाणें घेऊन गेले. हल्लीं आपली आज्ञा कीं, कच्चे पक्के मजकूर तुम्हांस लिहितों, परंतु बावांस दाखवावयाचें तेंच दाखवीत जावें, दाखवावयाचें नसल्यास दाखवूं नये. तुम्ही सारेच मजकूर दाखविता, असें करीत न जाणें. ऐशास, पहिलेपासोन धारा असाच चालत आहे जे, दाखवावयाचें पत्र दाखवावें, न दाखवावयाचें दाखवीत नाहीं. बावांचें म्हणणें होत असतें कीं, तुम्हांस पत्रें येतात, तीं सर्व निखालस तुम्ही आम्हांस दाखवीत नाहीं, चित्तास येतात ती दाखवितां, बाकी दाखवीत नाहीं ठेवतां, असें ते म्हणाले. तरी दाखवावयाचीं तींच दाखवितों. पुढें एखादे समयीं कलम निघोन, प्रसंग पडेल असा मजकूर समजतो, त्या मजकुराचें पत्र दाखवाव लागतें. बावांनीं एखादा जाबसाल केला त्याचें उत्तर तेच समयीं करतों. बावा म्हणतात कीं, तुम्हीच येथें परभारें उत्तरें करितां. आशय त्यांचा कीं, आम्ही सांगतों तें तुम्ही पुण्यास लिहीत जावें. उत्तर आणवून मग आम्हांस सांगत जावें. मध्यें स्वतःची दरम्यानगिरी करूं नये. यास्तव ते सांगतात ती विनंति लिहीत असतों. न लिहितां जाबसाल केला तर माझी स्थित कशी राहील असें चित्तांत येतें. स्पष्ट बोलणें ठीक नाहीं म्हणून लिहीत असतों. येविशीं आपली आज्ञा येईल तसें इकडून वर्तन होत जाईल सेवक सावधपणें बावांस म्हणतही असतो कीं, मी लिहितों, पण आपलें पत्र असावें. तें त्यांचे चित्तास येऊन पत्र दिलें तर घेऊन पाठवितों. न दिल्यास हटकतां येत नाही. मर्जीप्रमाणें बोलल्यास बावांस गोड वाटतें. मर्जीखेरीज बोलल्यास बेमर्जी होते. तर सेवकास स्वामींची मर्जी प्रधान. इतरांचे मर्जीस गरज नाहीं. जाबसालाचा प्रसंग आल्यास बोलायाचा सुमार न ठेवितां परिच्छिन्न उत्तरही करितों. निर्भीडपणे बोलावयास अंतर करीत नाहीं. प्रसंग पडल्यास युक्तिप्रयुक्तीनें जाबसालास अंतर करावयाचें नाहीं. ऐकोत वा न ऐकोत. ऐकतही आहेत व नाहीही ऐकत, दोन्ही होतात. सेवाधर्मास न चुकावें हा निश्चय. सेवकाचा धर्म व क्रिया स्वामीचे पाय साक्षी. ही सेवा स्वामीचरणींच असो. मजपाशीं ऐवज वक्तृत्वाचा तो खर्च फार करितों, कांहीं कसर होत नाहीं. स्पष्टच बोलणें सेवाधर्मास अयोग्य म्हणून दम खातों, तों शिक्षा सादर होते. यांतून सुटकेचे प्रकार दोनच. देह सुटेल तर एक किंवा न पुसत एखादीकडे उठून जावें. पैकीं शरीरसुटका हातीं नाहीं. न पुसत उठून जाणें तर दिवाळीनंतर तीच गति. आतां लिहिण्याची सीमा