शाहूनें मात्र सरदारांस पत्रें लिहून शक्य तितकी भर दिली. इकडे इंग्रजांच्या मध्यस्थीनें शेखजी व अब्दुल रहमान यांची व इतर सरदारांची गोडी झाली; आणि ६.१२.१७३३ रोजीं कायम दोस्तीचा तह झाला. त्यांत एकमेकांच्या शत्रूस पादाक्रान्त करण्यासाठीं एकमेकांस मदत करावी, आंगऱ्यांचा नि:पात करावा, खांदेरीचा किल्ला आंगऱ्यापासून घेऊन इंग्रजांस द्यावा, आणि कुलाबा जमीनदोस्त करावा, वगैरे अनेक कलमें या तहांत होतीं. या तहामुळे प्रस्तुत जरी आंगऱ्यांचें वांकडें झालें नाहीं, तरी मार्गशीर्षांत बाजीरावानें ही मोहीम सोडून दिली. डिसेंबर सन १७३४ च्या आरंभीं सीदीशीं जसा तसा तह करून जंजिऱ्याचा वेढा उठवून बाजीराव साताऱ्यास आला. ‘ सीदी अब्दुल रहमान यास जंजिऱ्यांत तख्तावर बसवून, किल्ले घेतले त्यांपैकीं रायगड व महाड हुजूर महाराजांनीं ठेवून वरकड किल्ल्यांचा बंदोबस्त बाजीरावसाहेब यांनीं केला. साडेपांच महाल हबशास देऊन वरकड सरकारांत घेतले. हा तह अलीबाग नजीक नवदरें येथें झाला’.

अशा रीतीनें मोहीम अर्धवट सोडून बाजीराव कां परत गेला याचा खुलासा होत नाहीं. तथापि एकतंत्री काम असल्याशिवाय त्यांत आपण पडावयाचें नाहीं असा त्याचा उद्देश इतरत्रही दिसतो. विभक्त हुकमत ठेवल्यापासून काम बिघडतें, ही गोष्ट शाहूच्याही प्रत्ययास आली असली पाहिजे. परंतु कोणा एकाच इसमास डोईजड होऊं द्यावयाचें नाहीं अशा झटापटींत बाजीरावाची वीस वर्षांची करामत व्हावी तितकी फलदायी झाली नाहीं. प्रस्तुतच्या मोहिमेंत पेशवे, आंगरे व प्रतिनिधि हे तीनही सरदार हुकमत चालवीत होते. कोंकणांत मोहीम असल्यामुळे आंगऱ्याला त्याबद्दल विशेष कळकळ होती. संभाजीची समजूत बाजीरावाकडून निघाली असती तर यापुढेंही मोहीम सफळ होण्यास वेळ लागला नसता. प्रतिनिधि व पेशवे यांमध्ये पहिला मानानें तर दुसरा कर्तृत्वानें मोठा, अशा चुरस होती. एकंदरीत कोणतेंही काम तडीस नेण्यास जी