कीं, इंग्रजांनीं मराठ्यांचा पाडाव कपटनीतीनें केला, शस्त्रांनीं केला नाहीं. अनेक
प्रकरणांचे बारीक तपशील व संदर्भ बरोबर लक्षांत येण्यासाठीं वरील हकीकतींची
जरूर आहे. होळकराच्या युद्धांत सिंदे भोसले कां सामील झाले नाहींत, आणि
इंग्रजांचा वरचष्मा मराठे सरदारांनीं आपखुषीनें कबूल केला कीं काय, हें समजण्याची
जिज्ञासा पुष्कळांस असते, पण ती तृप्त करणाऱ्या हकीकती मराठींत बहुधा कोठेंही
लिहिलेल्या नाहींत. बाजीरावाच्या बखरींत किती अवास्तव प्रकार आहे पहा. ‘ सिंदे
भोसल्यांचा तह झाल्यावर वस्लीसाहेब फौजेसुद्धां माघारे येऊन स्वदेशीं हरिपंत भावे,
विठ्ठल बाबाजी, गोपाळ भगवंत, विश्वासराव घाटगे, निंबाजी भोसले, मल्बा नगरकर
वगैरे बंडखोरांचीं पारिपत्यें करून बाजीरावाचें राज्य निर्वेध केलें; आणि पुण्यास
येऊन बाजीरावास भेटले; आणि कर्नल क्लोज यांसह मुंबईस गेले.’ एवढाच काय तो
ऐतिहासिक कयास पेशव्यांच्या बखरकारानें या प्रचंड घडामोडीचा केला आहे.
त्यावरून चिकित्सक इतिहासाची आवड बखरकारांस किती होती हें दिसून येतें.
अद्यापि आपणास मराठी राज्याचा अंत कसा झाला, याचें साधार विवेचन कागदी
पुराव्यानें करावयाचें आहे, त्यासाठीं इंग्रजी हकीकती अवश्य पाहाव्या लागतील.
सेनापति आर्थर वस्ली प्रथम ता. ८-३-१८०५ रोजीं स्वदेशीं निघून गेल्यावर मागाहून
चार महिन्यांनीं त्याचा वडील भाऊ गव्हर्नर जनरल यानेंही ता. १५-८-१८०५ रोजीं
स्वदेशीं प्रयाण केलें.*

३ कॉर्नवालिसचें समेटाचें धोरण, वस्लीवर टीका ( जुलई-आक्टो.
१८०५ ). हिंदुस्थानांत शांतता प्रस्थापित करण्याच्या उद्देशानें तैनाती फौजांची अपूर्व
पद्धत आपण नवीन शोधून काढली अशी शेखी आज कैक वर्षे लॉर्ड वेस्ली मिरवीत
होता. ती पद्धत शांतता राखण्यास असमर्थ ठरली. त्या योगानें शांततेऐवजीं देशभर
युद्धें व अस्वस्थता यांचेंच साम्राज्य एवढें माजलें, कीं आतां यांतून शांततेचा मार्ग
कसा काढावा याची खुद्द त्यांसच पंचाईत वाटूं लागली. निजाम सिंदे वगैरेशीं केलेले
तह निरुपयोगी ठरून त्यांत वारंवार बदल करावे लागले. एके जागीं ठिगळ लावावें
तों दुसरीकडे फाटावें अशी अनवस्था उत्पन्न झाली. सात वर्षांत कंपनीचा व्यापार
ठार बसला. इंग्रजांचें सारें लक्ष युद्धें व राजकारणाकडे लागून व्यापाराचें काम
चालविण्यास फुरसदच आली नाहीं. उलट कर्जमात्र अतोनात झालें. जमेच्या
नांवानें पूज्य होऊन खर्च अतोनात वाढला. याबद्दल इंग्लंडांत कंपनीचे चालक व