तैनाती फौजेची होऊन तूर्त तरी बाजीरावानें दोन महिन्यांचा पगार चुकवून इंग्रज फौजेस रजा दिली, ही गोष्ट वर सांगितलीच आहे. सोनेरी पिंजऱ्यांत पडण्याची बाजीरावाची हौस पुढें चार वर्षांनीं फिटली.*

२ टिपूचा पाडाव, बाजीरावास वेस्लीचा शह ( स. १७९९ ).—
टिपूचें इंग्रजांशीं युद्ध झालें तो भाग ब्रिटिश इतिहासांत येतो. मराठी राजकारणावर त्याचा परिणाम काय घडला तें दाखविण्यापुरताच येथें त्याचा संदर्भ घ्यावयाचा आहे. टिपूच्या प्रकरणासंबंधानें पुणे दरबाराशीं इंग्रजांची वाटाघाट झाली, त्याची साद्यंत हकीकत अस्सल कागदांच्या आधारानें पे. अ. बखरींत पृष्ठ ५४ ते ७७ यांत दिली आहे. ती वाचकांनीं अवश्य वाचावी.

‘आश्विन वद्य ५ ( ता. २८.१०.१७९८ ) रोजीं कर्नल पामरनें नानाकडे येऊन सवाल केले व त्यांचे जाब झाले ते असे. ( १ ) टिपूच्या मसलत प्रकरणीं तीन महिने श्रीमंतांशीं बोलत आहों. घरचे गोंधळामुळे आपणांकडून निर्णय होत नाहीं. टिपूस फरासीस सामील झाल्यावर मसलत भारी पडेल याचा विचार काय ? नानांनीं उत्तर केलें, तिन्हीं सरकारांनीं मिळून टिपूस पत्र लिहून उत्तर काय येतें त्याची वाट पाहवी. कर्नल बोलले, टिपूस जनरलांनीं लिहिलें, उत्तर येत नाहीं; तेव्हां सर्वांनीं तयारीस लागावें हें उत्तम. उत्तर समर्पक न आल्यास मग तयारीस लागणें ठीक नाहीं. ( २ ) शिंदे यांचे पलटणांत फरासीस बहुत आहेत, त्यांस ते हिंदुस्थानांत दूर असते तर चिंता नव्हती, याच कारणास्तव निजामांनींही आपले फ्रेंच अधिकारी जवळ असलेले काढून टाकले. टिपूशीं लढाई झाल्यास हे फ्रेंच अधिकारी कामाचे नाहींत. नानांनीं उत्तर केलें, शिंदे उत्तरेंत जाण्याच्या तयारींतच आहेत. कर्नल बोलले बाजीराव अंतस्थ रीतीनें टिपूशीं पत्रें पाठवून सिलसिला ठेवितात हें आम्हांस ठीक वाटत नाहीं. नाना बोलले श्रीमंतांस विचारून सांगूं. ( ३ ) यानंतर ता. १.११.१७९८ रोजीं कलकत्तेकरांचें पत्र पेशव्यास आलें, कीं टिपू पूर्व कराराप्रमाणें वागत नाहीं; त्याच्याशीं युद्धाचा प्रसंग येणार, त्यास पूर्वीचा त्रिवर्गांचा तह आहे त्याप्रमाणें पेशवे सरकारांची फौज आम्हांस सामील होणार कीं नाहीं. दुसरेच दिवशीं निजामाचेंही पत्र याच आशयाचें पेशव्यास आलें; आणि त्याच बरोबर तैनाती फौजेचा नवा तह निजामानें इंग्रजांशीं केला त्याची नक्कलही आली. त्यावर पामरनें बाजीरावाची गांठ घेतली. बाजीरावानें कळविलें, ‘टिपूवर आम्हीं