तर उत्तम, न आसल्यास विशेष येऊं. लिहिल्याप्रमाणें तुम्हीं शह देणें. जाठ आपलाच आहे. वसवस नाहीं ' [ १-२५९ ].
'जाठ आपलाच आहे, वसवस नाहीं,' व 'जाठची फौज जवळ कुमकेस आहे' ( १.२४४ ), या विधानांवरून व पराभूत मराठ्यांस पुढें जाठानें भरपूर साह्य केलें, यावरून जाठ स०रा०वर रुसून चालता झाला, हा समजही खोटा ठरतो. मात्र ' रसद पोंचविण्यास जाठ तुम्हांस त्रास देणार नाहीं ' (१.२६४), या स०रा०च्या इशाऱ्यावरून लोकांत त्या वेळीं जाठ रुसून गेल्याचा प्रवाद उठला होता असें दिसतें. दोन प्रबळ शत्रूंच्या या तीव्र झगड्यांत इतरांप्रमाणें जाठासही अमुकच एका पक्षाकडे उघडपणें सामील होण्याची बुद्धि नव्हती, एवढाच प्रकार फार तर म्हणतां येतो. 'इकडे भाऊ, तिकडे अब्दाली, दोनही सबळ अनुष्ठानी, दोहींचीं सुकृतें सघ्यां ताजव्यांत घातलीं आहेत. न्यूनपूर्ण थोडक्याच दिवसांत दिसून येईल. तों पावेतों आम्ही आपले जागीं दम बांधोन स्वस्थ राहवें, असा जाठानें निश्चय केला ' ( भा. सा. ब. ९६ ), हीच वस्तुस्थिति खरी दिसते. कबिले ग्वालेरीस ठेविले नाहींत, मीरशहाबुद्दिनास वजिरी दिली नाहीं, सभागृहांतील छताची चांदी काढून त्याचे नाणें केलें, आणि दिल्लीचा बंदोबस्त जाठाकडे दिला नाहीं, हीं चार कारणें जाठाचे रुसल्याचीं काशीरायानें दिलीं आहेत. पुष्कळ असामी आपापल्यापरी स०रा० स सल्ला देत होते, सर्वांच्याच सूचना ऐकणें त्यास शक्य नव्हतें. डाव फसल्यावर मागाहून ' मग मीं, सांगितलेंच होतें, ' असें जो तो म्हणणार, हल्लीं सुद्धां अशा मोठ्या भानगडीच्या मोहिमांत बजबजपुरी कशी माजते, हें सर्व ध्यानांत ठेवून त्या वेळच्या स्थितीचा अंदाज केला पाहिजे.

६. कुंजपुऱ्याचा पाडाव ( १७.१०.१७६० ).—दिल्ली सोडून दहा वीस कोस पुढें आल्यावर कांहीं तरी आकस्मिक कारण घडून नाना पुरंदरे व आपाजी जाधव यांस सदाशिवरावानें परत पाठवून त्यांजकडून आश्विन सु० १,-१०.१० रोजीं दिल्लीस बलीअष्टमीचा समारंभ करविला [१.२५८-५९]. शेवट नवरात्रांतच कुंजपुऱ्याची मोहीम ठरून कांहींनीं पुढें जाऊन बागपत सोनपत वगैरे