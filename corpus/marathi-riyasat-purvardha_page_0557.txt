ह्या प्रत्यक्षानुभवापेक्षां अधिक महत्त्वाचें दुसरें कोणतें शिक्षण बापानें मुलास
द्यावयाचें ? परंतु ह्या अप्रतिम शिक्षणाचा संभाजीचे मनावर विपरीत
परिणाम झाला. शिवाजी आपल्या मुलास ओळखून नव्हता असें नाहीं.
म्हणूनच त्यानें त्यास पन्हाळ्यावर अडकवून ठेविलें होतें. शिवाजीला मरण
एकाएकीं आलें. राज्याची सर्व व्यवस्था ठरवून देण्यास त्यास अवकाश
मिळाला होता असें दिसत नाहीं. आपण इतक्या लवकर मरूं असें त्यास
वाटलें नसावें. संभाजीला आणखी कांहीं दिवस असाच ठेवून तो ताळ्या-
वर न आल्यास, राज्य सुरळीत चालण्याची दुसरी हितवह योजना त्यानें
केली असती. दुसरे असें, कीं संभाजी सुधारणेच्या पलीकडे गेला होता
असें नाहीं. बावीस तेवीस वर्षांचे वयांत असतां, एक प्रकारचा हूडपणा व
दांडगाई अंगांत असतेच; परंतु शिरावर जबाबदारी येऊन पडली नाहीं,
तोंवर दुर्गुण राहतात. एकदां जबाबदारी येऊन पडल्यावर वाईट मनुष्य
निवळून सदाचारी झाल्याचीं उदाहरणें इतिहासांत थोडीं नाहींत. सलीम
व शहाजहान ह्यांनीं युवराज असतां आपल्या पित्यांस कधीं संतोष दिला
नाहीं. परंतु राज्यस्थानीं आल्यावर त्यांचें वर्तन साफ बदललें. शहाजहा-
नच्या सारखी लोकसुखाची कारकीर्द मोगल बादशहांत दुसरी कोणाचीच
झाली नाहीं. इंग्लंडचा पांचवा हेन्री युवराज असतां वेडेचार करी. तो
गादीवर येण्याच्या वेळेस सर्व लोक भिऊन गेले होते. परंतु राज्याधिष्ठित
झाल्यावर त्यानें जे उद्योग केले त्यांवरून त्याची गणना इंग्लंडच्या उत्तम
राजांमध्येच होत आहे. प्रत्यक्ष शिवाजीची लहानपणची वृत्ति पाहिली, तर
त्याच्या हातून मोठीं कृत्यें पुढें घडतील असें वाटण्याचें कारण नव्हतें.
शहाजीसही तो पुढें चांगला निघेल कीं नाहीं, याबद्दल पुष्कळ दिवस भ्रांतिच
होती. बापाच्या मृत्यूनंतर संभाजी ताळ्यावर आला नाहीं. शिवाजीच्या मागें
राज्याची व्यवस्था सुयंत्रित चालण्यास दोन वैकल्पिक उपायांची आवश्य-
कता होती. एक उपाय असा, कीं राज्यांतील सर्व प्रमुख मुत्सद्यांची
संमति घेतल्याशिवाय संभाजीच्या विरुद्ध कट तरी करावयाचा नव्हता,
किंवा एकदां कट केल्यावर, संभाजीस कोणाचीही मदत मिळावयाची
नाहीं, अशी तजवीज तरी ठेविली पाहिजे होती. शिवाजीच्या मरणाची
बातमी फार दिवस गुप्त राहणें शक्य नव्हतें; म्हणून कट करितांना सर्वांनीं
एक मतानें वागणें जरूर होतें. ही तजवीज होणें शक्य नव्हती, तर