धर्माजीस कैद करण्याचा हुकूम घेतला; आणि आपल्या भरंवशाचे कांहीं लोक वाड्यांत
पाठवून ता० ११०४०१८१६ रोजीं त्यास पकडून कैद केलें, आणि त्याच्या हातांतील
सर्व सत्ता हस्तगत केली. या प्रसंगों परसोजीनें नेटानें वागून आपासाहेबाचें पूर्ण साह्य
केलें. धर्माजीस कैद केल्यावर तीन दिवसांनीं परसोजीनें दरबार भरवून आपासाहेबास
नायब मुखत्यार ही पदवी देऊन सर्व कारभार त्याचे हवालीं केला. या दरबारांत
रेसिडेंट जेंकिन्स हजर असून त्यानें आपासाहेबाचें अभिनंदन केलें. असा अधिकार
हातीं आला तरी पूर्वीच्या विरोधी पक्षांतील पुष्कळसे लोक कारभारावर असल्यामुळे
ते केव्हां काय करतील या संबंधानें आपासाहेबास धास्ती वाटू लागली. यास्तव
तैनाती फौजेचा तह करून इंग्रजांचा आश्रय स्वीकारण्याचा त्यानें निश्चय ठर-
विला. मात्र इंग्रजांस घरांत आणण्याचा आपासाहेबाचा हा उद्देश एकाही
वजनदार मुत्सद्यास पसंत पडला नाहीं. नारोबा चिटणिसानें आपासाहेबास भेटून
कळविलें, 'हल्ली पेशव्यांचे मार्फत सर्व मराठमंडळाची एकजूट करण्याचा प्रयत्न चालू
आहे त्यांत तुम्ही सामील व्हा आणि इंग्रजांची तैनाती फौज घेण्याचा विचार
सोडून द्या. रघूजीनें अखेरपर्यंत जो क्रम पत्करला तो तुम्ही सोडूं नका, उलट
इंग्रजांनीं आपले ओरिसा व वऱ्हाड प्रांत हस्तगत केले आहेत ते परत मिळविण्यासाठीं
इंग्लंडचे राजाकडे वकील पाठवा.' इंग्लंडास वकील पाठविण्याची ही शक्कल
रघूजीच्या हयातीतच निघालेली होती. रावजी परशुराम नांवाचा एक गृहस्थ थोडेसें
इंग्रजी जाणणारा आणि वर्तनांत मोठी ऐट ठेवणारा असा रघूजीजवळ होता. त्याने
युरोपांतील खटपटीसाठीं बरेचसे पैसे रघूजीजवळून घेतले होते. ही इंग्लंडांतील खटपट
पुनः चालू करावी अशी नारोबानें आप्पासाहेबास टोंचणी लावली. नारोपंत म्हणून दुसरा
एक गृहस्थ आप्पासाहेबाचे मर्जीतला होता, त्याची इच्छा नारोबाचा कारभार आपणांस
मिळावा अशी असल्यामुळे, नारोत्रास काढण्याचा विचार मनांत आणून आप्पासाहेबानें
त्याची ही अंतस्थ खटपट स्वतः जाऊन जेंकिन्सला कळविली. हेतु हा कीं इंग्रजांच्या
साह्यानें आपली छाप राज्यांत बसवून फौज व जुने कारभारी विरुद्ध होते त्यांस
काढून टाकावें, आणि आपणांस पाहिजे तेव्हां उपयोगी पडणारी इंग्रजांची फौज
घरांत आणावी. मात्र इंग्रजांचा पक्षपाती श्रीधरपंत काशीस होता तो पुनः कारभारावर
येईल तर तो त्यास नको होता. श्रीधर पंडितास आणण्याचा आग्रह यशवंतराव रामचंद्र
याचा असून हा यशवंतराव रेसिडेंटाशीं बोलणें करण्यांत प्रमुख असे; म्हणून तैनाती
फौजेच्या तहाचे प्रकरणांत आप्पासाहेबाने यशवंतरावाचा उपयोग न करतां नारो पंडित