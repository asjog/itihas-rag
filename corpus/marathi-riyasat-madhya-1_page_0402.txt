लोहार, २०० सुतार, १०० पाथरवट, आणि १३० हिशेबनीस, दिल्लीसारखें शहर इराणांत बांधण्यासाठीं नेले. ही जी अपरंपार संपत्ति नादिरशहानें स्वदेशीं नेली ती कांहीं त्याजवळ टिकली नाहीं आठ वर्षांनीं त्याचा खून होऊन हिंदुस्तानांतून आणलेली लूट चोरापोरांनीं जिकडे तिकडे लांबविली. या भयंकर व अविचारी बनावास जगाच्या इतिहासांत फारच थोड्या उपमा मिळतील.

९. मराठे वकिलांनीं कळलेलें या प्रलयाचें निदान.—स. १७१० पासून रजपूत व मराठे यांनीं संगनमत करून मोगल बादशाहीवर आघात चालविले, त्यामुळे नादीरशहाशीं टक्कर देण्याचें सामर्थ्य बादशाहीत राहिलें नाहीं. रजपूत व मराठे यांची योग्य प्रकारें समजूत काढून त्यांस या प्रसंगीं दिल्लीदरबारानें आपल्या मदतीस आणलें असतें, तर नादीरशहाचा बंदोबस्त होऊन पुढील अनर्थ टळले असते. नादीरशहा निघून गेल्यावर, निजामास बादशहानें अमीरुल-उमराव ही पदवी देऊन आपल्या जवळ ठेवून घेतलें. सुमारें दीड वर्षानंतर मुलगा नासिरजंग दक्षिणेंत बंड करूं लागल्याचें वर्तमान आल्यावरून, बडील मुलगा गाजीउद्दीन यास दिल्लींत बादशहासन्निध ठेवून निजाम स. १७४१त दक्षिणेंत आला, तो पुनः दिल्लीकडे गेला नाहीं.

नादीरशहाच्या स्वारीचा परिणाम मराठ्यांच्या उद्योगावर काय घडला हें समजून घेण्यासारखें आहे. मराठ्यांच्या ठिकाठिकाणच्या वकिलांनीं स. १७३९त त्या वेळच्या हकीकती लिहून पाठविल्या त्या पाहण्याजोग्या आहेत. त्यांवरून मराठ्यांचे हेतु कळतात.१ व्यंकाजीराम, विश्वासराव दादाजी, गोविंद नारायण, सदाशिव बल्लाळ, बाबूराव मल्हार, महादेवभट हिंगणे, ही मंडळी बाजीरावाचे तर्फेनें वकील ह्मणून ठिकठिकाणीं होती. हे सर्व वकील विशेषतः हिंगणे व बाबूराव मल्हार बरवे मोठ्या धूर्ततेनें वागत असून, त्यांची चाणाक्षता त्यांचे पत्रांत दिसून येते. जयसिंगानें आपल्या तर्फेनें कृपाराम यास फौज देऊन दिल्लीस ठेविलें होतें. पिलाजी जाधव माळव्यांतील बंदोबस्तास होता. आनंदराव सुमंत निजामाजवळ असे, तो कांहीं दिवस या वेळीं जयसिंगाकडे गेलेला होता. या सर्वांचीं त्या वेळचीं पत्रें आहेत.