सर्वांना आपल्या कृत्यांची यथार्थता भासविण्यास, स्वराज्य आहे व त्याच्या-
साठीं आपण भांडत आहों, असें दाखवून देणें अत्यंत जरूर होतें. राज्य
अस्तित्वांत नव्हतें तोपर्यंत, शिवाजी हा बंडखोर, लुटारू, दुसऱ्यांस बुचा-
डून आपली पिशवी भरणारा, असें कोणासही वाटणें साहजिक होतें.
कारण, स्वत्वाचें अस्तित्वच जर नाहीं, तर स्वत्वाकरितां आपण झगडत
आहों, अशी लोकांची खात्री त्याला कशी करितां यावी ? या म्हणण्याची
यथार्थता परिणामावरून ही दिसण्याजोगी आहे. शिवाजीनें जीं धाम-
धुमीचीं व लुटारूपणाचीं कृत्यें केलीं, तशींच किंबहुना त्यांहून ज्यास्त
कृत्यें शिवाजीनंतर शेंकडों मराठे सरदारांनीं केलेलीं आहेत. संताजी
घोरपडे, धनाजी जाधव, दाभाडे, बाजीराव, शिंदे, होळकर, भोसले
इत्यादि अनेक मराठे सरदारांनीं सर्व हिंदुस्थानभर धामधूम करून मरा-
ठ्यांचे राज्याची मर्यादा हिंदुस्थानचे एका टोकापासून दुसऱ्या टोकापर्यंत
पोंचविली, आणि शिवाजीच्या शतपटीनें देशांत खळबळ उडवून दिली.
असें असतां, लुटारू व बंडखोर हीं विशेषणें शिवाजीलाच कां लावितात ?
शिवाजीनें ज्यास्त अन्याय केला असें नाहीं. उलट धामधुमीच्या कृत्यांत
शिवाजीनें दाखविलेली दयार्द्रदृष्टि पुढील मराठे सरदारांचे ठिकाणीं नव्हती,
असेंच म्हणण्यास जागा आहे. शिवाजीला दूषणें देण्यांत इंग्रज वगैरे
परकीय ग्रंथकारांनींच कमाळ केली आहे असें नाहीं. मराठी बखरींतून
सुद्धां पुंड, लुटारू इत्यादि विशेषणें बहुधा शिवाजीसच लाविलेलीं दिसतात.
याचें कारण असें कीं, शिवाजीनें पराक्रम केले त्या वेळेस राज्य अस्तित्वांत
नव्हतें. तें स्थापन करण्यास त्यास त्या वेळच्या राज्यांविरुद्ध उठावें लागलें;
त्यामुळें अर्थात् तो बंडखोर ठरला; आणि सर्वतोमुखीं त्यास तशीं विशेषणें
मिळत गेलीं. परंतु शिवाजीस राज्याभिषेक झाल्याबरोबर लोकांचीं तोंडें
बंद झालीं. अभिषेकानंतर शिवाजीचा पक्ष न्याय्य आणि त्यास अडथळा
करणारे ते बंडखोर अशी कल्पना सहजच लोकांचे मनांत बिंबली. ही
कल्पना लोकांचे मनांत बिंबविणें हा राज्याभिषेक करण्याचा एक प्रधान
हेतु तो शिवाजीनें अत्यंत शहाणपणानें तडीस नेला. ही गोष्ट ह्याचे पूर्वींच
व्हावयास पाहिजे होती, पण अनेक अडचणींमुळें त्यास ती अगोदर
करितां आली नाहीं.