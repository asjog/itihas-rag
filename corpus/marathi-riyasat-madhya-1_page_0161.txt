नाहीं. पुढें त्याची नेमणूक माळव्याचे सुभ्यावर होऊन, ता. १५ मार्च १७१९
रोजीं तो उज्जनला निघून गेला, त्या वेळा आपणास माळव्यांतून तरी पुनः
बदलूं नये असें वचन त्यानें सय्यदांपासून घेतलें होतें. कोठें तरी कायमपणा
असण्याची त्याच्या भावी उद्देशास जरूर होती. माळव्यांत गेल्यावर स. १७१९चा
पावसाळा संपतांच, त्यानें पुष्कळशी फौज ठेवून युद्धाची तयारी चालविली.
याचें कारण हुसेन सय्यदानें त्यास विचारलें, तेव्हां निजामानें उत्तर कळविलें
कीं, मराठ्यांनीं माळव्यांत ठाणें दिलें असून त्यांस हुसकून देण्यासाठीं फौजेची
अत्यंत जरूर आहे. परंतु ही गोष्ट हुसेन सय्यदास पटली नाहीं. त्यानें दिलावर
अली नांवाच्या आपल्या सरदारास निजामाचे हालचालींवर लक्ष ठेवण्यास
पाठविलें; आणि निजामास माळव्याच्या कारभारावरून काढून परत दिल्लीस
बोलाविलें. स. १७१८त हुसेन दिल्लीस गेला तेव्हां त्यानें आपली बायका मंडळी
औरंगाबादेसच ठेविली होती, ती परत आणण्यास आपण जात आहों असा बहाणा
करण्याची दिलावर-अलीस ताकीद होती. निजामाचा चुलत भाऊ अमीनखान
आंगऱ्याचे सुभ्यावर होता, त्यानेंही निजामास लिहिलें कीं, ‘ सय्यद आपल्या
दोघांच्या नाशावर आहेत. बादशहा सुद्धां त्यांचे जाचास कंटाळला आहे, त्यांचा
प्रतिकार आपण जरूर केला पाहिजे.’याबरोबरच खुद्द बादशहा व त्याची आई यांचीं
पत्रें निजामास आलीं, कीं ‘कसेंही करून आम्हास या सय्यदांचे जाचांतून सोडवावें.’
निजामास आपण असा मोकळा सोडला ही चूक केली असें पुढें सय्यदांस वाटलें.
आलमअली औरंगाबादच्या बंदोबस्तास होता, त्यास हुसेनअलीनें चांगल्या
बंदोबस्तानें राहण्यास लिहिलें. दिलावरअली व आलमअली या दोघांनीं दोहों-
कडून चालून येऊन मध्यें निजामाचा संहार करण्याचा बेत त्यांनीं ठरविला.
येणेंप्रमाणें सय्यदांचा व निजामाचा सामना जुंपला. या दोन पक्षांतून जो
निभावेल, त्याच्या हातांत पुढील कारभार जाणार हें उघड होतें. सय्यदांच्या
हातांत सत्ता व वजन होतें; परंतु धूर्तता व धोरण हे गुण त्यांच्या अंगीं नव्हते.
अब्दुल्ला विलासी व थंड स्वभावाचा होता. हुसेनच्या अंगीं शौर्य व तडफ हे
गुण होते; परंतु तो उतावळा व उद्दाम वृत्तीचा असल्याने दूरवर विचार करून
मनांतील भाव प्रगट न करतां धूर्ततेनें वागण्याचें कसब त्यास नव्हतें. निजामाची
शक्ति कमी होती; परंतु खोल विचार, धूर्तता व प्रसंग पाहून वागण्याचें सामर्थ्य
त्यास चांगलें होतें. या स्वभावानुसार पुढें परिणाम घडून आले.