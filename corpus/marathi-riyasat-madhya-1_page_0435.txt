त्यांवरून त्या व्यक्तींचे वर्तनोद्देश, त्यांच्या अडचणी व त्यांची कामगिरी यांचा अंदाज करितां येतो. परंतु अशा प्रकारची बाजीरावानें लिहिलेलीं पत्रें फार थोडीं आहेत; आणि जीं कांहीं आहेत त्यांत त्याचें अंतरंग भरपूर उतरलेलें असें बहुधा एकही पत्र नाहीं. रा. राजवाडे यांचे खंड ३ व ६, रा. ब. पारसनीसकृत ब्रह्मेंद्रस्वामीचें चरित्र, व का. सं. पत्रें यादी, या पुस्तकांत बाजीरावाचीं कांहीं पत्रें आलेलीं आहेत हीं सर्व मिळून फार तर सुमारें ८० पत्रें होतील. यांपैकीं बरींचशीं पत्रें पावतीवजा, निवाडपत्रें किंवा मोहिमांच्या हकीकती देणारीं आहेत. राजवाड्यांच्या सहाव्या खंडांतील ले. ५९१-६२१ पावेतोंच्या कागदांत नंदलाल मंडलोई याच्यामार्फत माळवा प्रांत जिंकल्यासंबंधाचा उल्लेख आहे. बराचशीं पत्रें बाजीरावानें ब्रह्मेंद्रस्वामी, चिमाजी आप्पा व पुरंदरे यांस लिहिलेलीं आहेत. पिलाजी व सटवाजी जाधव यांस लिहिलेलीं पत्रें केवळ पावतीच्या स्वरूपाचीं आहेत. सारांश, राज्याच्या घडामोडी व स्वतःचे उद्देश दाखविणारीं बाजीरावाचीं पत्रें नाहींत. ब्रह्मेंद्रस्वामीस लिहिलेल्या पत्रांत कर्जाच्या गांजणुकीचा प्रकार आहे. बाजीरावाचे उद्योग व व्यवहार, सर्व देशभर चाललेल्या त्याच्या हालचाली, त्याचे ठिकठिकाणचे वकील व त्यांच्या मार्फत चाललेलीं कारस्थानें, या गोष्टी मनांत आणल्या ह्मणजे, बाजीरावानें किती तरी पत्रें लिहिलीं असलीं पाहिजेत, परंतु तीं उपलब्ध नाहींत. एकंदरींत स्वकीय व परकीय सरदार, परदेशस्थ इंग्रज वगैरेर्शी बाजीरावाचा पत्रव्यवहार होता असें अनेक उल्लेखांवरून दिसतें. मुंबईचे गव्हर्नरास बाजीरावाचें पत्र आहे.