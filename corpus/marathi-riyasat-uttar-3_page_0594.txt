सिंध्यानें सर्जेरावास जवळच्या कारभारांत ठेवूं नये असें कलम तहांत लिहून दिल्यामुळें
त्यानें नाइलाजास्तव सर्जेरावास खंडण्या वगैरे वसूल करण्याचें कांहीं तरी काम देऊन
बाहेर प्रांतांत ठेविलें. दोन अडीच वर्षे बाहेर राहिल्यावर, दौलतरावानें विशेष आग्रह
धरल्यामुळें तहांतील निर्बंध इंग्रजांनीं काढून घेतला; आणि दिवसेंदिवस आपला कारभार
बिनसत चाललेला पाहून आणि विशेषतः बायजाबाईच्या आग्रहास्तव स. १८०९च्या
आरंभीं दौलतरावानें सर्जेरावास पुनः जवळ बोलावून त्यास आपला कारभार सांगितला.
दौलतराव अजमीरच्या बाजूस असतां सर्जेराव त्याच्या भेटीस आला. पहिल्या भेटी
मोठ्या समारंभानें झाल्या, परंतु चार दोन महिन्यांतच त्याच्या जुलमाला लोक इतके
कंटाळून गेले कीं कागाळ्या ऐकतां ऐकतां दौलतरावास जीव नकोसा झाला. तो पदो-
पदीं सर्जेरावाचा पाणउतारा करून नाहीं नाहीं तें त्यास टाकून बोलूं लागला. यज-
मानाची त्याजवर मर्जी नाहीं हा भाव बाहेर उघड होतांच लोकही त्यास बिलकूल
मानीनातसे झाले. सरदार सावकार, व सामान्य लोक त्याचा घटके घटकेस पाणउतारा
करूं लागले. खुद्द दौलतरावानें सुद्धां त्याची सारखी टवाळकी चालविली; आणि उगाच
‘ तुम्ही अवाचे सवा खर्च करितां ’ अशीं दूषणें दिलीं. तेव्हां डोक्यावरची फाटकी
घामट टोपी यजमानापुढें आपटून सर्जेराव म्हणाला, ‘ माझा खर्च तुमचे डोळ्यांत
खुपतो काय ? माझा खर्च किती आहे याची साक्ष ही टोपीच पटवील. ’ असें म्हणून
रागारागानें तो आपल्या तंबूवर गेला आणि एक उंट, एक कांबळी व तीन तोळे चांदी
आणून त्यानें त्या वस्तू फकिरास दान केल्या. असें दान केलें म्हणजे यजमानाची
मर्जी आपल्यावर पुनः बसेल अशी त्याची समजूत होती. पण सर्जेरावाचे शत्रुही कांहीं
कमी खंबीर नव्हते. गोकुळ पारख म्हणून एक सावकार होता तो लगेच जाऊन
दौलतरावास बोलला, ‘ सर्जेरावाचें नशीबच खोटें आहे, तो अपेशी आहे. तुम्ही
त्यास दूर करा, कीं लगेच तुमचें सर्व सुरळीत चालेल.’ त्या दिवशीं दौलतराव संतापून
इतका लाल झाला होता कीं तशी त्याची वृत्ति पूर्वी कधीं कोणीं पाहिली नव्हती. असले हे
रुसवे व तंटेभांडणें नेहमींचींच होतीं. देवबा काळ्या म्हणून दौलतरावाच्या मर्जींतला
एक नोकर होता. त्याचे पाय धरून सर्जेरावानें यजमानाची समजूत घालण्याचा
पुष्कळ प्रयत्न केला. कारभाराची मुख्य अडचण म्हणजे पैसा. फौज कमी करावी,
तर तिचा तनखा चुकवून दिला पाहिजे. पण पैशाशिवाय तनखा कसा चुकणार !
सरदार पाटणकर सर्जेरावाच्या बायकोचा भाऊ, त्यानें कांहीं रक्कम दौलतरावाचें
खासगींतून कर्ज घेतली होती. मुदत झाली तरी रक्कम परत येईना. तेव्हां
त्याचे घरीं दौलतरावानें धरणें धरले. तेणेंकरून घाटगे अगदींच चिडून गेला.