९ अमीरखान, यशवंतराव भाऊ व बॅप्टिस्ट.—ठिकठिकाणीं इंग्रजांची
सरशी होत चालली त्याचा परिणाम प्रत्येक सरदाराच्या मनावर ताबडतोब होत गेला.
अमीरखानानें हाताखालच्या लोकांस थापा देऊन कसें तरी थांबवून धरले होतें,
आणि आपण इंग्रजांचें संरक्षण पत्करून त्यांजकडून कांहीं तरी कायम व्यवस्था लावून
घ्यावी, अशी इतरांप्रमाणें तो अंतस्थ खटपट करीत होता. मेट्काफकडे पत्र लिहून आपण
इंग्रजांच्या आश्रयाखालीं येण्यास कबूल आहों, असें त्यानें पूर्वीच कळविलें होतें.
त्यासाठीं ता. १८-१२-१८१७ रोजीं त्यानें ऑक्टरलोनीची भेट घेतली, आणि
हाताखालच्या लोकांस दाखविण्याकरतां म्हणून त्यानें नवीन अटी लिहून कळविल्या,
त्या ऑक्टरलोनीनें अर्थातच कबून केल्या नाहींत. असा हा देखावा संपल्यावर त्यानें
ता. १९ डिसेंबर रोजीं इंग्रजांकडून टोंकचें संस्थान कायम करून घेऊन शरणाचिट्टी
लिहून दिली. महितपुरच्या ऐन प्रसंगीं यशवंतरावाच्या या एकनिष्ठ सोबत्यानें शेवटीं
असा विश्वासघात केला. त्यानंतर त्याच्या हाताखालच्या लोकांची समजूत पडून
व्यवस्था लावण्यांत कांहीं काळ गेला. सन १८१८ च्या फेब्रुवारी अखेर सर्व पठाण
सरदार ठिकाणीं बसले. राजपूत राजांनींही ऑक्टरलोनी व टॉड यांच्या सल्ल्यानें
इंग्रजांचा आश्रय पत्करून आपापली व्यवस्था लावून घेतली. या वेळीं राजपूत
संस्थानांवर दडपण ठेवण्यासाठीं शिंद्याचा अजमीर प्रांत इंग्रजांनीं आपल्या हातांत
घेतला. तेणेंकरून चंबळच्या पश्चिमेस शिंद्याची सत्ता नाहींशी झाली. भोपाळच्या
हद्दींत शिंद्याचा इस्लामगड परगणा होता तो भोपाळच्या नबाबास देण्यांत आला.
या प्रदेशाचे बदल्यांत बुंदेलखंडांत पेशव्यांचा मुलूख होता तो इंग्रजांनीं शिंद्यास दिला.
येणेंप्रमाणें नर्मदेच्या उत्तरेकडील प्रदेशाची यथायोग्य व्यवस्था लावल्यावर ग० ज०
यास स्वतः उत्तरेंत राहण्याची गरज राहिली नाहीं; म्हणून ता. १३ फेब्रुवारी रोजीं
कालीसिंधवरील आपला मुक्काम हालवून तो परत कलकत्त्यास गेला. सागरच्या
जहागिरीची व्यवस्था याच वेळीं लावण्यांत आली.

यशवंतराव भाऊ नांवाचा शिंद्याचा सरदार उत्तर मराठशाहींत मोठा हिंमतवान
म्हणून नांवाजला होता. स्वतः दौलतरावानें लष्करी हालचाल केली नाहीं, तरी
इंग्रजांचा उत्कर्ष होत चालला आणि पेंढाऱ्यांचें निमित्त करून त्यांनीं आपणावर
सक्तीच्या अटी बसविल्या हा प्रकार अंतःकरणांतून त्यास मुळींच रुचला नाहीं.
यशवंतराव भाऊनें प्रसंग ओळखून नवीन तह सिद्धीस नेण्याचें काम बाह्यतः
अंगावर घेतलें. पण अंतःकरणांतून त्याचाही ओढा पेंढाऱ्यांकडेच होता.