जगोबा बापू व यशवंत शिवाजी यांस होळकरांनीं सर्फराजी करून रवाना केलें. होळकरांनीं
जाठ, शीख, राठोड व कुल रजवाडे समशेर बहाद्दर सुद्धां एकत्र करून, सर्वांनीं मिळून
दिल्लीस जाऊन दिल्लीचें संस्थान हस्तगत करून, इंग्रजांचें पारिपत्य करून पुढें लखनौस
जाऊन गव्हर्नराचें पारिपत्य करावें हा बेत करून, समशेर बहाद्दर व इंगळे यांचे इतल्लयानें
सर्वांनीं चालावें याप्रमाणें सिंदे, भोसले, होळकर त्रिवर्गांनीं ठरविलें. वस्लीच्या चित्तांत
हरतऱ्हा करून तिघां सरदारांचा व श्रीमंतांचा तह करून आपला बचाव करून निघून
जावें असें आहे.' ( २४-११-१८०३. ) 'इंग्रजांबरोबर अमृतराव पुण्यास येत आहेत-
त्यांचा पक्ष टोपीकरांनीं धरला आहे. त्यामुळे श्रीमंतांचे चित्तांत अनेक प्रकारचे अंदेश
आले आहेत. टोपीकरांचे मतें खूळ करून ठेवावें, हाच मनसबा आहे. बंधूंची एक
वाक्यता करून द्यावी असें त्यांचें म्हणणें, परंतु बाजरिवांचे दृष्टीस अमृतराव नकोत.'
( डि. १८०३ ). यावरून सिंदे भोसल्यांस सर्वथा हैराण करून मग से० वस्लीनें तह
केला असें नाहीं. बाजीराव कोणासच नको होता, त्यास काढून अमृतरावास पेशवाईवर
आणण्याची थाप देऊन से० वस्लीनें अंगांवर आलेलें युद्ध आवरलें.
बाजीरावास अमृतराव नको होता, म्हणून त्यास आठ लक्षांची जहागीर देण्याचा ठराव
करून, 'भिंगार येथें होते त्यांस इंग्रजांनीं काशीस रवाना केलें. अमृतरावाची व वस्लीची
भेट होऊन परस्परें सफाईचे जाबसाल होऊन रावसाहेब निघून औरंगाबादेस वस्लीचे
लष्करांत गेले. कुटुंब औरंगाबादेस होतें तें, विनायकराव व त्याची स्त्री व बहीण
मैनाताई अशीं नगरचे किल्ल्यास पाठविलीं,' ( ता. १-१२-१८०३ ). कर्जाचा
पेंच, फौजेची वाताहत, उत्कृष्ट कमाईचा गमावलेला मुलुख, आणि हातांतून गेलेला
बादशहाचा ताबा, या कारणांनीं दौलतराव एकदम उच्चासनावरून कोसळून
विपत्तीच्या खड्ड्यांत पडला, त्यांतून तो वर उठला नाहीं. होळकर मात्र नुसता
शाबूद नव्हे तर बलवान् झाला. राजपूत राजांवरचे होळकराचे हक्क कायम राहून
दौलतरावाचे तेवढे नष्ट झाले. तेव्हां आतां यशवंतरावाचे तडाख्यांतून आपणास
वांचवा अशीं आर्जवें तो रेसिडेंट मालकमचीं करूं लागला. त्याची स्वतःची फौज
नाहींशी झाल्यामुळें यशवंतरावापासून बचाव करण्याचें साधन त्यास राहिलें नाहीं.
बाजीरावाची तर त्यास सारखी तोंचणी होती, कीं कसेंही करून होळकराचा निःपात
करा. तहाच्या वाटाघाटींत हाच मुख्य मुद्दा सिंद्याचे वकील इंग्रजांशीं बोलत होते.
म्हणजे आपण नाहींसे झालों, राज्य गेलें तरी चालेल, पण यशवंतरावानें वर डोकें
करून नांदतां नये, असा बाजीरावाचा उद्देश होता. त्यावरून मालकमकडे अहोरात्र