मदतीसाठी लखबा लाड उज्जनीनजीक आले. यशवंतराव इंदुराजवळ आहे. त्रिवर्ग एकजागां होणार. मसलत जड दिसते. यशवंतरावांनीं सिंद्यांच्या महालांत झाडून अम्मल बसविला. मिळेल त्या रीतीनें मारून पैका घेतात. हिंदुस्थानांत मोठा बैदा झाला आहे. लखबा दादा, अलीबहाद्दर, यशवंतराव व बाया सर्व एक विचारें होऊन दौलतरावास ठिकाण ठेविलें नाहीं. ” अशी स्थिति जून सन १८०० ची होती. पुढें त्या सालच्या दसऱ्यास बायांचा मुकाम उज्जनीवर जाऊन त्यांचें संधान दिल्ली-पावेतों पोंहोंचलें.

४ सिंदे बायांची बुंदेलखंडांतील मोहीम, लखबा दादाचा शेवट

( स. १७९९-१८०१ ).—लखबा लाड व उत्तरेंतील शेणवी सरदार यांच्या या पूर्वीच्या हालचाली दर्शविल्या पाहिजेत. उत्तरेंत उज्जन, मंदोसर, मेवाड, अजमीर, आग्रा, मथुरा, दिल्ली, ग्वाल्हेर हे सिंद्यांचे मुख्य प्रांत असून त्यांचा बंदोबस्त लखबादादा आग्र्याचे किल्ल्यांत राहून पाहत असे. कवाइती फौजेचा मुख्य पेरॉन ऊर्फ पेरू साहेब होता. फौजेच्या खर्चाकरितां त्यास कांहीं प्रदेश तोडून दिलेला होता. त्याशिवाय बाहेरील व्यवस्था लखबादादाकडेच होती. दुसरा सरदार अंबूजी इंगळे हा मेवाड अजमीरचे कारभारावर होता, आणि जीवबादादाचा धाकटा चुलत-भाऊ जगन्नाथ रामकृष्ण केरकर ऊर्फ जगोबा बापू हाही कांहीं फौज बाळगून लखबाचे जोडीस असे. खुद्द दक्षिणेंत जेव्हां बायांच्या भांडणानें व सर्जेरावाच्या कारभारानें दौलतरावाचे दरबारांत अव्यवस्था माजली, तेव्हां तिचा संपर्क उत्तरेंतही पोंचला. बायांनीं तिकडे आपला पेश चालविला: आणि खरें म्हटलें तर दौलतराव सर्जेरावांचे नवे नवे थेर जुन्या मंडळीस पसंत न पडून त्यांना बायांची होत असलेली आबाळ बिलकूल खपली नाहीं. पेरान वगैरे युरोपियन अधिकारी शिस्तींत जास्त मुरलेले असल्यामुळें ते दौलतरावासच ओळखीत. तथापि दौलतरावाचे हुकूमही वेळेनुसार वाटेल तसे सुटत, त्यामुळे कशाचा कशास मेळ नसे. सन १७९९ च्या आरंभीं लखबादादा व जगोबावापू राघवगडाकडे फौज व पलटणें घेऊन गेले. तिकडे त्यांचें व इंगळ्यांचें वांकडें आलें. बाळोजी इंगळे व जगोबाबापू यांची लढाई होऊन इंगळ्याचा पराभव झाला व तो ग्वाल्हेरकडे मागें हटला. त्याचे पाठीस जगोबाची फौज लागली ( जानेवारी सन १७९९ ). ता ७-५-१७९९ रोजीं जगोबाबापू चितोडाहून लिहितो, ‘ आज पांच सहा महिने इंगळे व आम्हांशीं लढाई होत आहे. दोन चार लढायांत आमचीच फत्ते झाली. आतां सर्व मराठे एकत्र होऊन आम्हांशीं