बादशहास सोडून गेला, तेव्हां बादशहानें मीरशहाबुद्दीनची समजूत करण्याकरितां दरवाजे उघडून त्यास आंत घेतलें. मीरनें वाड्यांत मोठा दरबार भरवून खालील भाषण केलें. ' बादशहास राज्य करण्याचें चातुर्य नाहीं. त्याच्या हातून मराठ्यांचा बंदोबस्त होत नाहीं. मित्रांशीं त्यानें विश्वासघात केला आहे. तर याला पदच्युत करून तयमूरचा दुसरा लायक वंशज तख्तावर स्थापणें हेंच योग्य आहे.' हा बेत एकदम अमलांत आला. बादशहा व ऊधमबाई यांचे डोळे काढून त्यांस त्यानें कैदेत टाकिलें, आणि जहांदरशहाचा मुलगा अजीजुद्दीन यास आलमगीर असें नांव देऊन तख्तावर बसविले (३ जून १७५४). याच वेळी खानखानानची वजिरी जाऊन ती मीरशहाबुद्दीन यास मिळाली. [मु. रि. पृ. ८४७]. या सर्व कृत्यांत होळकराची फौज सारखी मीरशहाबुद्दीन बरोबर होती. बादशहाचें संरक्षण करण्याऐवजी मराठे त्यास काढून टाकतात, हा प्रकार सर्व मुसलमानांस अत्यंत चीड येण्याजोगा झाला आणि मराठ्यांची इभ्रत नाहींशी होऊन त्यांजविरुद्ध मुसलमानांचे कारस्थान वाढत गेलें. नवीन बादशहाचें वय या वेळी ५५ वर्षाचे असून, त्यास पांच मुलगे होते. वडील मुलगा अलीगौहर हाच शहा आलम होय. मलका अज्जमानीला होळकरानें पकडिलें, तेव्हां तिचे सर्व जडजवाहीर त्यानें इस्तगत केलें. होळकरास या मदतीबद्दल ४० लाखांची रक्कम ठरली असून, त्याबद्दल मीरशहाबुद्दीन जामीन होता. तूर्त मराठ्यांच्या मदतीनें तिने आलमगीर यास गादीवर बसविल्यावर पुढें ती मराठ्यांच्या बिरुद्ध वागून नजीबखानाचे मार्फत अहंमदशहा अब्दालीस सामील झाली, आणि तिनें त्याचा मुलगा तयमूरशहा यास आपली मुलगी चंदाजमानी दिली, तो प्रकार पुढे येईल. ही बाई दक्षिणेंतील ताराबाईची एक आवृत्तिच होय एवढे तूर्त ध्यानांत ठेविले पाहिजे.