कोंडेकर व शिवाजी ह्या दोघांचाही समाचार घेण्यासाठीं मोगलांनी तयारी केली.

( ३ ) सन १६७२ त शिवाजीशीं तह झाल्यावर औरंगजेबाचा सरदार दिलीरखान हा विजापुरवाल्यांशीं सख्य करून, शिवाजीस जिंकण्याच्या बेतांत होता. परंतु ह्या व्यवस्थेमुळे विजापुरचें महत्त्व वाढणार होतें, तें बादशहास न आवडून त्यानें दिलीरखानाचा अधिकार काढून घेऊन, तो आपल्या मुलास दिला; आणि विजापुरकर व शिवाजी ह्या दोघांस एकदमच जिंकण्याविषयीं त्यानें हुकूम पाठविला. ह्या कारणास्तव मोगल व शिवाजी ह्यांचें युद्ध जुंपले, व शिवाजीचा मुलगा संभाजी यास दिलीरखानानें फितवून आपणाकडे घेतल्यामुळे शिवाजीलाही आपली खरी शक्ति मोगलांस दाखविण्याची जरूर पडली.

(क) पहिली मोहीम सन (१६७६-८०). दक्षिणचा कारभार बहादुरखानाकडे होता, आणि कचें काम दिलीरखानच पाहत होता. त्यानें शिवाजीच्या मुलखांत धामधूम केल्यामुळे मोरोपंत पेशवा उत्तरकडे त्याजबरोबर लढण्यासाठीं गेला. खानानें औंढा व पट्टा हे किल्ले काबीज करून शिवनेरी काबीज करण्याचा प्रयत्न केला, परंतु तो सफल झाला नाहीं. हंबीररावानें दुसरीकडून सुरतेपर्यंत जाऊन, आणि नर्मदा नदी प्रथमच उतरून भडोच परगण्यांतून खंडणी वसूल केली. तेथून पूर्वेकडे वळून बऱ्हाणपुरापर्यंत मुलुख त्यानें लुटला. याबद्दल दिलीरखानानें शिवाजीचा कल्याण प्रांत लुटला.

अशा तऱ्हेनें कांहीं दिवस धामधूम चालली होती. परंतु शिवाजीचा नवीन दोस्त गोवळकोंडेकर याजला जिंकला म्हणजे शिवाजीस चांगली तंबी मिळेल, अशा हेतूने दिलीरखानानें विजापुरास संधान राखून तेथची फौज मदतीस घेऊन गोवळकोंड्यावर स्वारी केली. या वेळीं शिवाजी कर्नाटकांत होता. परंतु मादण्णापंताच्या उत्कृष्ट तयारीमुळे, दिलीरखान व विजापुरकर या दोघांचीही या स्वारींत पुरी खोड मोडली, याचा उल्लेख पूर्वी आलाच आहे. या स्वारींत विजापुरचें मात्र नुकसान झालें. त्यांजला दिलीरखान सांगेल त्या अटी कबूल कराव्या लागल्या. आदिलशहानें आपली मुलगी बादशहाचे मुलास देऊन, मोगलांचें मांडलिकत्व पत्करावें, अशा अटी दिलीरखानानें बादशहाकडे लिहून पाठविल्या. परंतु