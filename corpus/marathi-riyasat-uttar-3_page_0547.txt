काकडे यास छत्रपतीनें एल्फिन्स्टनकडे पाठविलें. तों पुढें बाजीरावाचा व इंग्रजांचा बिघाड झाला. त्यावर साहेबांनीं नरसू काकडे याजबरोबर निरोप पाठविला, कीं ‘ बाजीरावाची व आमची लढाई होईल त्या वेळेस हुशारी ठेवून लढाईचे प्रसंगीं तुम्हीं आमचे लष्करांत येऊन मिळावें. ’ या कामीं गोविंदराव काळे याचाही सल्ला छत्रपतींनीं घेतला माहुली मुक्कामीं छत्रपतीस आणून बाजीरावानें त्याजकडून आणा शपथा घेवविल्या. तो प्रकारही त्यांनीं अंतस्थ रीतीनें एल्फिन्स्टन यास कळविला. ता. ५ नोव्हेंबर रोजीं पुण्यास इंग्रजांचा बाजीरावाशीं बिघाड झाला आणि लगेच आश्विन व. ३०, ता. ९ नोव्हेंबर रोजीं बाजीरावानें प्रतापसिंहास कुटुंबसह साताऱ्यावरून काढून वासोटा किल्ल्यावर बंदोबस्तांत ठेविलें. तेथून मार्गशीर्ष मासीं नारोपंत आपटे यास बाजीरावानें वासोट्यास पाठवून छत्रपतीस आपले लष्करांत आणिलें. चंपाषष्ठीच्या दिवशीं (म्ह० ता. १४.१२.१८१७ रोजीं) गारदौंडाजवळ बाजीराव व छत्रपति यांच्या भेटी झाल्या. पुढें सोलापुरचे मुक्कामीं इंग्रजांनीं सातारा किल्ला घेतल्याची बातमी छत्रपतीस कळली, आणि नरसू काकडे याजबरोबर त्यास निरोपही आला, कीं आतां पंधरा रोजाचे आंत आम्ही तुम्हांस नेऊन साताऱ्यास पोंचवितों. त्याप्रमाणें पुढें प्रकार घडला तो अन्यत्र सांगण्यांत आलाच आहे.

आष्टीच्या लढाईनंतर सातारकर छत्रपतींच्या हालचाली कशा झाल्या तें प्रथम सांगितलें पाहिजे. * ‘ मार्गशीर्ष शु॥ ६ ता० १४ डिसेंबर १८१७ रोजीं श्रीमंत प्रताप शाहू महाराज, बंधु भाऊसाहेब व आप्पासाहेब व मातुश्री माईसाहेब यांस बाजीरावांनीं वासोट्याहून आपले लष्करांत सिद्धटेक येथें आणिलें. आष्टी वाळकीचे मुक्कामीं इंग्रज फौजा आल्याची बातमी कळून बाजीरावाची स्वारी भोजन करून निघावयाची त्वरा झाली. बिनी कूच करून गेली. छत्रपति स्वामींचीं भोजनें झालीं होतीं. बाजीराव जेवावयास बसले होते. अर्धे जेवणांत बापू गोखल्यानें बातमी सांगून पाठविली, कीं इंग्रज आले. आपली स्वारी जलद निघून अंतरा पाडावा. मी तोंडावर जातों. आजचा समय कठिण आहे. त्याबरोबर लष्करांत गलबल झाली. घाबरेपणें बाजीराव भोजन टाकून डेऱ्याबाहेर आले. लष्करांत आरडा चालला. मेणा जलद आणवून बसून चालीस लागले. महाराजांस चलावें म्हणून सांगून पाठविलें. इंग्रजांशीं मुकावला होतांच बापू गोखल्यांनीं चालून घेतलें. पन्नास आसामींनिशीं हत्यार चालविलें. घेरा पडला. मागून कुमक पोंचली नाहीं. बाजीराव निघून जातांच सर्व