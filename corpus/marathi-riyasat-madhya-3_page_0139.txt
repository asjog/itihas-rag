'बचेंगे तो औरभी लढेंगे', अशा प्रकारचा कुतबशहा व दत्ताजी यांचा संवाद होऊन, त्याचें शीर कुतबशहानें कापून नेलें, वगैरे बखरींतील भाग काल्पनिक दिसतो. मोठमोठ्यांचे युद्ध प्रसंगांत असे प्रवाद नाना प्रकारें प्रचलित होतात; आणि या दोन वर्षांच्या पानपतच्या संग्रामांत जो प्रचंड संहार झाला, त्यांत असे प्रकार किती उठले याची गणतिच नाहीं. [ रा. खं. १ टीप २३९ ].

गोविंदपंत बुंदेले बदाऊंच्या घांटावर लढत होता. 'आह्मी बुनगे पावावयास आलों,' असें तो लिहितो [ १.१६२ ]. त्यावरून दत्ताजीस सोडून तो आपल्या जहागिरीवर गेला, असें राजवाडे ह्मणतात तें खरें नाहीं. 'होणार बलवत्तर तें झालें. मल्हारबाही आज आले. हे दिल्लीकडे जातील व आह्मी रेवाडीपासून इटाव्याकडे येऊं.' असें १२ जानेवारीस गोविंदपंत बुणगे घेऊन पळत असतां लिहितो. (१.१५३). कोटपुतळीहून मंडळी चमेल उतरुन सबळगडास आली, त्यांस पोचविण्यास गोविंदपंत होता. 'सबळगडाजवळ चमेल उतरुन बुनगे पाठविले. काल मध्यरात्रीं भागीरथीबाई प्रसूत होऊन पुत्र जाला. सबब मुक्काम केला. उदईक पंचमीस कूच करुन दर मजलीं येतों, फार श्रम झाले, असें गोविंदपंत ४.३.६० ला जनार्दनपंत एरंड्यास लिहितो. [ १.१६२ ].

ह्मणजे सबंध वर्ष पंत मोहिमेवर होता, ह्मणून हिशेब समजून देण्यास जाण्याची त्यास फुरसतच झाली नाहीं. कुचराई करून हिशेब समजून देण्यास गेला नाहीं, असें राजवाडे ह्मणतात तें बरोबर नाहीं.

चंबळ नदीवर दशपिंड करून नदी उतरून मंडळी सबळगडास आली. नदीवर तेरावा दिवस केला.' ( भा. सा. ब. ) दत्ताजीची उत्तरक्रिया कोटपुतळीसच झाली असावी. उत्तरक्रिया व भागीरथीबाईची प्रसूति भा. सा. बखरकारानें वाचकांचे मनावर परिणाम करण्यासाठीं एकत्र आणिली आहे. भागीरथीबाई ४ मार्चला प्रसूत झाली. मुलगा फार दिवस जगला नाहीं.