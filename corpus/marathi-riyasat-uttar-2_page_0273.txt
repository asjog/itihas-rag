त्यांत सत्वास जागा बहुत दिवस उजाड पडली होती, तेथें बाईंनीं ठाणें ठेविलें. निमे ठाणें बाबांचे असावें, तें बाई ठेवूं न देत. म्हणत कीं, खर्च पडला तो देणें. असें एक वर्ष लोटलें. सांप्रत बाबा त्याच मार्गे आले; त्यांनीं तें जागा खालीं करून घेतली. त्याचे बदलां दुसरें स्थळ यांस लावून दिलें म्हणोन वर्तमान आलें. बाई फार श्रमी आहेत. ’ बाईनें महादजीस शाप दिल्याची आख्यायिका तात्पर्यार्थाने खरी दिसते.

सत्वाससंबंधीं ता. १५-७-१७९२ रोजीं महादजीनें व्यंकाजी रामचंद्रास पंचमहाल येथील सरमंडळाचें वतन करार करून दिलें आणि लिहिलें कीं, ‘ तुम्हीं पदरचा खर्च लावून मवासांचें पारिपत्य करून सत्वास येथील किल्ल्याची झाडी तोडून गांवगन्नाची वस्ती केली. तुम्हीं सरकारचाकरी केली ही समक्ष पाहिली. ’ पुढें दरकूच बऱ्हाणपुरास आलं. बऱ्हाणपुरचा कमावीसदार माधवराव कृष्ण भुसकुटे हा नुकताच स. १७९१ च्या कार्तिक शु० १५ स मरण पावला. या गृहस्थाचा लौकिक त्या प्रांतीं मोठा होता. ‘ वय फार थोडें, रीत फारच चांगली; उदारत्व, देवब्राह्मणांचे ठायीं आस्था, मामलतीस योग्य, सरमंडळाचा कारभार व पाटीलबावांकडील मामलती व सावकारी कामाची सावधता, या गुणांनीं आटोप चांगला केला. दुर्गुणाची जात नव्हती. सर्व अनुकूलता असून भोक्तृत्व दैवयोगें थोडें जालें. मृत्यूचें वर्तमान ऐकून अहल्याबाई फार श्रमी जाली. भुसकुटे यांचे कनिष्ठ बंधु व पदरी माणसें चांगलीं यामुळे बंदोबस्त राहील.’ बाबाजी बल्लाळ सोमण, हरिपंत गोखले, कृष्णाजी अनंत भागवत वगैरे त्या बाजूच्या हुशार कमावीसदारांचीं नांवें नमूद आहेत. भुसकुटे यांच्या घराण्यांत ऐतिहासिक कागद पुष्कळ असल्याचे कळतें. ‘ बऱ्हाणपुर येथें ता. ८ मार्च रोजीं हुताशनी करून निजामलीखांकडील पत्रोत्तर आल्यानंतर पुढें कूच करणार. ’ महादजी नर्मदेवरून येताना भोसल्यांचे वकील येऊन भेटले त्यांची हकीकत अन्यत्र मांगितली आहे.

बऱ्हाणपुराहून महादजी पैठणास आला. बीड येथें गुरूचें दर्शन घेऊन तुळजापुरास देवीस नवस फेडणें हीं कामे पुण्यास जाण्यापूर्वी करावयाची असल्यामुळें तो प्रथम गुरु मनसूरशहा बीड येथें होता, त्याच्या दर्शनास गेला. बीडास आठ दिवस राहून १३ एप्रिल रोजीं पुढें निघाला. कसबे बार्शी येथें बहिणीची लेक कल्याणराव कवडे याची स्त्री यांची मेजवानी घेऊन पुढे तुळजापुरास जात असतां, वाटेत १६ एप्रिल रोजीं पार नांदूर येथें बायको मरण पावल्यामुळें दहा दिवस