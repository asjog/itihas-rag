विनाकारण संभाजीस चिडवावयाचें म्हणजे आगींत तेल ओतल्यासारखें होतें. निदान तसा प्रसंग येईपर्यंत, तरी सर्व गोष्टी संभाजीच्याच कलानें घ्यावयास पाहिजे होत्या. संभाजीचा स्वभाव विश्वासघातकी नव्हता. तो शूर, दिलदार, उदार व थोर मनाचा होता; परंतु हूड, हेकड, उतावळा व तामसी असा असल्यामुळे, केवळ आपल्या लहरीप्रमाणें वागणारा होता. असल्या माणसांस खूष ठेवून त्यांची लहर सत्कृत्यांकडे वळविणें शक्य असतें. औरंगजेबासारखा तो आंतल्या गांठीचा व केसानें गळा कापणारा असता, तर त्यानें चांगल्या माणसांचा नाश अशा उतावळेपणानें केला नसता. शिवाजीनें हजारों भिन्न प्रकृतींच्या माणसांच्या लहरी संभाळून त्यांचा इष्ट कार्याकडे उपयोग करून घेतला, तीच गोष्ट आतां प्रधानमंडळानें संभाजीचे संबंधानें करावयास पाहिजे होती. शिवाजी मरण पावल्याचें वृत्त संभाजीस कळवून, आपण होऊन मंडळीनें त्यास रायगडीं बोलावून त्याचें साह्य केलें असतें, तर तो चवताळून बेफाम न होतां कदाचित् थोडा बहुत त्यांचे तंत्रानें राहिला असता. ह्या दोनही उपायांत चुका झाल्यामुळें संभाजीची लहर भलतीकडेच वळली. संभाजीच्या स्वभावाची खोंच त्याच्या मुद्रेतील वाक्यावरून स्पष्ट होते. ‘श्रीशंभोः शिवजातस्य मुद्रा द्यौरिव राजते । यदंकसेविनो लेखा वर्तते कस्य नोपरि । संभाजीचा जो आश्रय करील त्याचा पगडा कोणावर चालणार नाही ! असली ही घमेंडखोर व अविवेकी उक्ति त्यानें आपल्या उद्देशाची मर्यादा ठरविली.

ह्या वेळच्या प्रकारावरून दुसरी एक गोष्ट उघड होते. एकंदरींत महाराष्ट्रांत स्वदेशाभिमान फारसा उत्पन्न झाला नव्हता, जो तो केवळ स्वार्थदृष्टीनें वागत होता, असें मागें ठिकठिकाणीं सांगितलें आहे. शिवाजी मरणपावतांच गादीबद्दल तंटे सुरू व्हावे, आणि त्या तंट्यांचें निराकरण करण्याचें सामर्थ्य राष्ट्राच्या पुढारी मंडळींत असूं नये, हा प्रकार शोचनीय होय. आमची कर्तबगारी किती आकुंचित आहे, हें त्यावरून व्यक्त होतें.

शिवाजीच्या अंतकाळीं प्रधानमंडळीपैकीं कोणीही जवळ नव्हतें. हणमंते कोल्हापुर प्रांतीं, अण्णाजी दत्तो कोंकणांत, मोरोपंत पेशवे उत्तरेकडे, हंबीरराव मोहिते कऱ्हाडाजवळ, अशी ही मंडळी फांकलेली होती. शिवा-