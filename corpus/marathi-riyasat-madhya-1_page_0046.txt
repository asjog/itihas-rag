देशमुखी स. १६६८ च्या सुमारास भटांच्या घराण्यांत आली. त्यानंतर सुमारें शंभर वरांनीं ह्मणजे स. १५७५ च्या सुमारास बाळाजी विश्वनाथाच्या पूर्वीचा चौथा पुरुष महादजी हा देशमुखीवर होता. ही देशमुखी दुसऱ्या बाजीरावाच्या कारभारापर्यंत ह्मणजे स. १८१८ पावेतों भट घराण्याकडे होती.

बाळाजी विश्वनाथास शाहूनें पेशवाईपद दिलें, त्यापूर्वी तो किंवा त्याचे वडील देशावर केव्हां आले आणि त्यांनीं काय काय कामगिऱ्या केल्या त्यांची खात्रीलायक माहिती मिळत नाहीं. अलीकडे अनेक संशोधकांनीं ठिकठिकाणचे उल्लेख संदर्भानें जुळवून थोडीबहुत संगति लाविली आहे. बाळाजी विश्वनाथाचा भाऊ विठ्ठलपंत व स्त्री राधाबाई यांच्या हस्ताक्षरांचे लेख शके १६०१ चे नाशिकचे तीर्थोपाध्ये ढिगणे यांच्या चोपड्यांत उपलब्ध झाले. तसेंच बाळाजीचा बाप व आजा घांटावर येऊन शिवछत्रपतींचे पदरीं नोकरी करीत होते असेही उल्लेख क्वचित ठिकाणीं आहेत. सासवडजवळ गराडे गांवची पाटीलकी पुढें बाळाजीनें खरेदी केली: आणि त्याचे मेहुणे बर्वेही गराड्यास येऊन राहिले. त्याच भागांतले पुरातन रहिवासी पुरंदरे हे पूर्वीपासूनच छत्रपतींच्या नोकरींत असून मल्हार तुकदेव शाहू दक्षिणेंत येत असतां त्यास खानदेशांत जाऊन भेटला. अर्थात बाळाजीस पेशवाई देतांना अंबाजीपंत पुरंदरे यास शाहूनें आपल्या मार्फतीचा ह्मणून बाळाजीजवळ नेमिले. पुरंदऱ्यांस पेशव्यांनीं पुढें आणिलें असें नसून पुरंदऱ्यांकडूनच पेशव्यांची शिफारस शाहूकडे झाली असा प्रकार दिसतो.

हबशाच्या राज्यांत ब्राह्मणांचा छळ किती होत असे याचें वर्णन पहिल्या भागांत आलेंच आहे. गोब्राह्मण प्रतिपालक शिवाजीला चिडविण्याचें हबशांचें तें एक नेहमींचें साधन होतें. बाळाजीच्या घराण्यास प्रत्यक्ष जाच किती व काय झाला याची हकीकत दंतकथेपलीकडे उपलब्ध नाहीं. बाळाजीचा वडील भाऊ जानोजी हा देशमुखीवर असून बाळाजी हा चिपळूण येथें जकात वसुलीच्या कामावर होता. आंगरे व सीदी यांचें वांकडें असून सीदीचा पाडाव करणें हेंच आंगऱ्यांचें मुख्य काम होतें. त्या कामांत निरनिराळ्या ठिकाणच्या सीदीच्या नोकरांस वश करून आपणाकडे घेण्याचा आंगऱ्यांचा प्रयत्न सुरू होता. बाळाजीनें आंगऱ्याशीं अशा प्रकारचें कांहीं तरी कारस्थान केलें असावें