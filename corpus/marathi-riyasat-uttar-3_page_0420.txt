मार्फत तें बोलणें ता. २५ एप्रिल रोजीं सुरू केले. त्याच दिवशीं नारोबाला कारभारां-
तून काढण्याची गोष्ट आप्पासाहेबानें जेंकिन्सला कळविली होती. आज आप्पासाहेब
तैनाती तहाची उत्सुकता दर्शवितो आहे, उद्यां कदाचित् त्याचें मत फिरलें तर पुनः
अडचण उत्पन्न होईल असें मनांत आणून, जेंकिन्सनें नागो पंडितास ता. २४
एप्रिलच्या रात्रौ तह करण्यासाठीं आपल्या बंगल्यावर बोलाविले. त्या प्रसंगीं वाटाघाट
झाली ती अशी कीं, “ बाळासाहेब शरीरानें पंगू, दौलत करण्याचें अंगवण
आपासाहेबाचे अंगीं. धर्माजी भोसले अमर्याद. बाळासाहेब मालिक आहेतच. आंतून
बाहेरून चौघीं माणसें आपासाहेबांकडे पाहतात हें नारोत्रिंबक व नारायण पंडित
यांनीं पुर्तेपणें जाणून आपासाहेबांचे मर्जीनुरूप जंकिंन व माउथबीसाहेब यांस रात्रौ
बेमालूम नारोत्रिंबकाचे घरीं आणून तेथें आपासाहेब व पंडित यांसहित एकांतांत
बसून मसलत केली. धर्माजी भोसले यास धरण्याचा व नवीन तह करण्याचा त्याची
पक्कायत जाली. ’ याप्रमाणें ता. २७-४-१८१६ रोजीं रात्रौ आप्पासाहेबानें
तहावर सही करून जेंकिन्स यास कागद पुरा करून दिला. मुद्दामच हा सर्व प्रकार
आप्पासाहेबानें अत्यंत गुप्तपणें केला. नागपुरांतील सर्व जाणते लोक या तहाचे विरुद्ध
असून इंग्रजांची फौज नागपुरांत येऊन दाखल होईपर्यंत आप्पासाहेबास आपल्या
जिवाची सुद्धां धास्ती वाटत होती. असें कांहीं संकट आप्पासाहेबावर आल्यास प्रसंगीं
आपण तुमचा बचाव करूं असें कांहीं कलम इंग्रजांकडून मुद्दाम तहांत दाखल करण्यांत
आलें होतें. तह घडवून आणल्याबद्दल नागोपंडितास सालाची २५ हजार रु० तहायात
नेमणूक रेसिडेंटानें करार करून दिली. ता. २५-६-१८१६ रोजीं ग० ज० नें या
तहास मान्यता दिली; आणि ता. १३ जुलै रोजीं खास पत्र लिहून त्यानें त्याबद्दल
आप्पासाहेबाचें अभिनंदन केलें. ठरल्याप्रमाणें कर्नल डोव्हटनची फौज ता. १०
जून रोजीं नागपुरास येऊन दाखल झाली; आणि त्याच दिवशीं हा तह शहरांत
जाहीर करण्यांत आला. इंग्रज फौज नागपुरांत आल्याबद्दल सर्व लोकांस
अत्यंत वैषम्य वाटलें. मुख्यत: बाकाबाई व परसोजीची बायको काशीबाई वगैरे मंडळी
व नारोपंडित वगैरे मुत्सद्दी आप्पासाहेबावर अत्यंत चिडून गेले. इंग्रजांस
घरांत आणण्यापूर्वी त्यानें आपणांस एका शब्दानें सुद्धां विचारलें नाहीं, याचा त्यांस
विशेष संताप आला. सिंदे, होळकर, बाजीराव वगैरे प्रमुख लोक मोठी जूट उभी
करून इंग्रजांच्या चढाईपासून राज्य राखण्याची पराकाष्ठा करीत असतां, भोसल्या-
सारख्या प्रमुख व समृद्ध राज्याची आहुती आप्पासाहेबानें केवळ स्वहिताकरितां