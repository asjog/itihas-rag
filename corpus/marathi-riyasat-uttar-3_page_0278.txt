जाण्याची आमची चाल नाहीं.’ बाजीरावाची धरसोड पटवर्धनांस अतिशय जाचक
झाली. ‘ इंग्रजांबरोबर गेले नाहींत म्हणून इकडे श्रीमंतांशीं वैषम्य आलें आणि
तिकडे त्यांची इंग्रजांची दोस्ती गेली. श्रीमंत घरीं बसून तमाशा पाहतात. लौकिक
वाईट व दाबही नाहीं.’ या वेळीं रघूजी भोसल्यानें खालील पत्र पटवर्धनास पाठविलें.
‘ इंग्रजांनीं स्वराज्यांत प्रसार करून दौलत आकर्षण केली. त्यास हिंदु धर्म रक्षावा,
स्वराज्य राखावें हें चित्तांत धरून दौलतराव शिंदे यां सुद्धां आम्हीं मसलतीस प्रव-
र्तक जाहलों असों. तुम्हांस तों स्वराज्याचें कल्याण पाहणें, व या मसलतीस अनुकूल
होणें जरूर आहे. तरी तुम्हीं कोणताही अंदेशा मनांत न आणितां अशा प्रसंगीं
मसलतीस शरीक व्हावें. दिवसगत लागों नये. हा समय आहे. ’ याच्या उलट
इंग्रजांनीं बाजीरावाकडे तगादा लाविला. ‘ कलुष साहेब सरकारांत आले, म्हणों
लागले, सारे पगडीबंद एक झाले. पुढें आम्ही कळेल तसें करावें कीं काय ! श्रीमंतांनीं
उत्तर दिलें, तुम्ही स्वस्थ असा, मजकडून तुम्हांस अंतर नाहीं. सिंद्यास गंगातीराम
आणून तुमची गोडी करून देतों. श्रीमंतांस टोपीकरांनीं निकड लाविली आहे कीं
कराराप्रमाणें तुम्हीं आपली फौज द्यावी. ’ ‘ श्रीमंतांची मर्जी इंग्रजांवर नाखुष होऊन
ताम्रमुख लबाड हें जाणून भोसले शिंदे यांजकडेस बळवंतराव नागनाथाचे विद्यमानें
गुप्तमार्गे पेगाम केला. शिंदे, भोसले व होळकर या त्रिवर्गांनीं हिंदुस्थानची व दक्षि-
णची मसलत केली आहे ती सर्व येथें वस्लीस समजली. त्यावरून आपले ठिकाणीं
मर्द आहेत. वस्ली व कलुश यांनीं श्रीमंतांच्या भरंशावर खुष्कीची मसलत करून
आजपर्यंत दहाबारा करोड रुपये खर्च होऊन कांहीं एक सिद्ध नाहीं, व हल्लीं त्यांस
पैक्याची अडचण बहुत. तुंगभद्रापार टिपूच्या राज्यांत चेनापट्टण वगैरे कुल संस्थानांस
इंग्रजांचें लिहिलें गेलें जे, ‘ त्येकडील ऐवज वसूल करून व सावकारी कर्ज घेऊन
मुलखांत पट्टी करून कळेल तसा ऐवज उत्पन्न करावा. फराशीसांनीं ’ इंग्रजांचीं दक्षिण
समुद्रांतील बंदरें तमाम मारून विलायतेचा रस्ता बंद केला, असें वर्तमान आलें.
जलवासीयांनीं सर्व व्यापिलें. एका होळकराचा भ्रम राहिला आहे. गायकवाडाच्या
संस्थानाची व जनानखान्याची सुद्धां दरमहा नेमणूक होऊन इंग्रजांनीं बंदोबस्त केला.
कुल हिंदूंचे दौलतीवर इंग्रजांचा ताबा जाहला. कलुष वस्ली यांचा बदनियत, करारा-
प्रमाणें चाल नाहीं, असे अंदेशे श्रीमंतांनीं चित्तांत आणून तिन्ही सरदारांकडेस वकील
पाठविले आहेत. तथापि चित्तांत इंग्रजांचे भरंवशावर स्वस्थ आहेत ’ यावरून मराठी
राज्याचा चालक बाजीराव हाच स्वतः युद्धाचा तमाशा पाहत बेफिकीर राहिला ही
गोष्ट सिद्ध आहे.