ता. २७-१-१७८५ रोजी मॅलेट मुंबईहून सुरत, भडोच, पावागड, दोहद मार्गानें उज्जनीस जाऊन तेथून ग्वालेर आग्र्यावरून मथुरा येथे त्यानें ता. २०-३-१७८५ रोजी महादजीची भेट घेतली. महादजीजवळ त्या वेळीं धाकटा इंद्रसेन म्हणजे जेम्स अँडर्सन होता. पुण्यास स्वतंत्र इंग्रज वकील रहावा ही गोष्ट महादजीस आवडली नाहीं. इंग्रजांचे राजकारण सर्व आपल्याच मार्फत चालावे, पुणेकरांनीं आपल्या तंत्रानें वागावें असें त्यास वाटत असल्यामुळे, त्यानें मॅलेट भेटीस आला असतां त्याजशीं मनमोकळे करून कांहींच संभाषण केलें नाहीं. तो मुळीं मुख्य कामासंबंधानें कांहींच बोलेना व लगोलग त्यास निरोपही देईना. ता. २३-५-१७८५ रोजीं कलकत्त्यास अॅक्टिंग गव्हर्नर जनरल मॅक्फर्सन यास मॅलेटनें कळविलें कीं, 'महादजीबद्दल तुम्हांस कितीही आदर वाटत असला, तरी त्याचे महत्त्व वाढल्यापासून कंपनीस धोका आहे. बादशहा, त्याचे उमराव, व सर्व राजपूत राजे यांस त्यानें आपल्या लगामीं लावून पुणेकरांसही तो आपल्याच तंत्रानें वागवितो. वास्तविक मराठ्यांचा मुख्य स्वामी छत्रपति, त्याची सत्ता पेशव्यांचे हातांत, आणि आतां बादशाहीचीं सर्व राज्य-सूत्रेही पेशव्यांचेच हातांत, म्हणजे दोन राज्यांची सार्वभौम सत्ता पर्यायानें हल्लीं महादजी वापरीत आहे. या सत्तेची अमर्याद हांव महादजीस वाटत असून, कंपनीचे दोस्त अयोध्येचा वजीर व आरकाटचा नबाब, यांस तो केव्हांच गिळून टाकील. आपण म्हणाल कीं, महादजीस दुखविण्याची आज आपली ताकद नाहीं, तर मी आपणांस असें विचारतों कीं, उत्तरोत्तर महादजीची सत्ता वाढणार आहे कीं कमी होणार आहे ? हल्लीं त्यास येथें बऱ्याच अडचणी आहेत, त्या निरसन करून त्यानें आपली सत्ता वाढविली, तर मग तो आपणास अतिशय भारी होईल. सबब महादजीस खूष ठेवून होस हो म्हणण्यांत आपला बिलकूल फायदा नाहीं. महादजीनें परवानगी नाहीं दिली, तरी पुण्याची वकिलात आपण अवश्य सुरू करावी. त्यास मुलगा नाहीं, किंवा पुढे त्याचें ओझें घेणारा जवळ दुसरा हक्कदार नाहीं. आज नाहीं उद्यां पुण्याचेच तंत्रानें त्यास वागावें लागणार, त्यासाठी पुणे-करांपाशीं आपलें वजन भक्कम करण्यांतच आपला फायदा आहे, सिंद्याची मन-धरणी तुम्ही आतां पुरे करावी. हल्लींच पुणेकरांस तो डोईजड वाटतो. आमचा त्यास पाठिंबा आहे म्हणूनच पुणेकर गप्प आहेत. हा पाठिंबा आपण तसाच चालू ठेवला, तर तो एकटाच सर्व सत्ता बळकावून बसेल, तेव्हां आपणांस जड