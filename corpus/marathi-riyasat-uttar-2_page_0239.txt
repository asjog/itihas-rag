ह्या नांवांतील 'आ' मोडी वाचनाची चूक असावी. ‘ निजामलीखानाचा विचार आहे कीं, दिल्लीची नहर दरोबस्त तयार करून पुनः जारी करावी. दोन लाख रुपये खर्च येणार; बाबाराव गोविंद यांचे विद्यमानें पाटीलबावांशीं बोलणें चालू आहे. ’ ( डिसेंबर १७९० ). असे अनेक व्यवहार निजामाचे महादजीकडे चालले होते. * महादजी हयात असतांच बाबाराव गोविंद निजामाकडून समेट करण्यासाठीं स. १७९३ च्या पावसाळ्यांत पुण्यास आला होता, असे उल्लेख खंड ७ पृ. १८१-१८२ वर आहेत. खर्ड्याच्या प्रसंगांत गोविंदराव काळ्याच्या लेखांतून या बाबारावाचें नांव वारंवार येत असून पुढें बाजीरावींत तो पुण्यास येऊन मश्रूनुल्कास सोडण्याच्या खटपटींत होता. नानाफडणीस वारल्यावर त्यास निजामानें गंगातीरीं तीर्थावर पाठवून ठिकाणीं बसविलें.

२. गाजीउद्दीन व मीर्झा अहसनबख्त.—मोगलांच्या राजघराण्यांत शहाजाद्यांचा भरणा सदैवच मोठा असे. लग्नाच्या व निक्याच्या बायका जनानखान्यांत मुबलक असून शिवाय कांचन्या म्हणजे रक्षा असत. पुष्कळदां पूर्वीच्या मुलांसह या रक्षा जनानखान्यांत आणीत, त्यामुळे हीं नवीन मुलें बादशहाचींच गणलीं जात. शिवाय बादशहाचीं नातवंडें सुद्धां अशींच पुष्कळ वृद्धि पावत. प्रस्तुत शहा आलमचा परिवार फार मोठा होता. त्याच्या पुत्रांत मीर्झा अहसनबख्त, मीर्झा फिरोजबख्त वगैरे नांवें प्रसंगानुसार त्या वेळच्या कागदांत आढळतात. स. १७९१ च्या उन्हाळ्यांत फिरोजबख्त आजारी पडून मरण पावला, तेणेंकरून बादशहास अतिशय दुःख झालें. ‘ त्याचे शरीरास ज्वराचे वगैरे अनेक उपद्रव जाले. पातशहा रात्रंदिवस बहुत संचित आहेत. भरंवसा नाहीं. ७ तारखेस मागील चार घटका रात्र राहतां मृत्यु पावले. पातशहांस परम दुःख जालें. दोन दिवस अन्न देखील भक्षिलें नाहीं. ’ मीर्झा अहसनबख्त याचें नांव इस्माईल बेगच्या संबंधांत वारंवार येतें. दरबारांतील महत्त्वाकांक्षी मुत्सद्दी एखाद्या शहाजाद्यास बगलेंत घेऊन नशीबाची परीक्षा पाहत फिरत. अहसनबख्त हा कांहीं काळ शीखांकडे तर कांहीं काळ अफगाणिस्तानांत तयमूरशहा व जमानशहा अब्दाली यांच्या आश्रयास होता. थोरल्या निजामुल्मुल्काचा नातू गाजीउद्दीन पानपत प्रसंगा-