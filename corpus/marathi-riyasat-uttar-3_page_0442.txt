क्यांत आलें आणि त्याच संधीस अमीरखानानें होळकराचे तर्फेनें जयपुरावर स्वारी
करण्याची दहशत घातली. तेव्हां तेथील राजा प्रतापसिंग यानें पुनः आपले वकील
दिल्लीस मेटकाफ् कडे पाठवून इंग्रज फौजेची मदत मागितली. त्यावरून जयपुरशीं
तैनाती फौजेचा तह करावा असा हुकूम मेटकाफ् यास ता. २०.४.१८१६ रोजीं
ग० ज० नें पाठविला, आणि तो सिद्धीस जाईल असें समजून नेपाळांतून परत
येणाऱ्या फौजा जयपुरचे हद्दीवर जमाविल्या. दक्षिणेकडील फौजाही त्याच वेळीं
नर्मदेकडे बोलावण्यांत आल्या. एवढी ही तयारी पाहिल्याबरोबर जयपुरचा राजा
विचकून गेला. इंग्रजांची फौज आपल्या छातीवर घेतली म्हणजे आपली स्वतंत्रता
सर्वच नाहींशी होते, त्यापेक्षां कधीं काळीं चढाई करणारे मराठे कांहीं वाईट नाहींत
असें म्हणणारा पक्ष जयपुर दरबारांत होताच. शिवाय जयपुरचे ताब्यांत पुष्कळ
लहान मांडलिक होते त्यांनीं आपण होऊनच अमीरखानाचा बंदोबस्त केला, त्यामुळे
इंग्रजी फौजांचें प्रयोजन त्यास उरलें नाहीं. अर्थात् इंग्रजांनीं तहाची आतुरता
दाखवितांच तत्संबंधी जयपुरची आतुरता बंद पडली. जयपुरचे वकील मेटकाफकडे
येऊन भलत्याच मागण्या करूं लागले, तेव्हां मेटकाफनें त्यांस आपल्या
जवळून घालवून दिलें. त्यानंतर हे वकील पुनः ता. १७-११ १८१६ रोजीं
दिल्ली येथें मेटकाफकडे येऊन इंग्रज मदतीची याचना करूं लागले. टोंक-रामपुरा
परगणा मूळचा जयपुरचा होळकरानें हस्तगत केला होता तो, इंग्रजांनींच स० १८०४
सालीं जिंकून जयपुरकरांस परत दिला: पण स० १८०५ च्या तहानें हा परगणा
इंग्रजांनीं होळकराचे हवालीं केला. तो होळकराकडून जिंकून इंग्रजांनीं आपल्यास परत
द्यावा अशी मागणी जयपुरच्या वकिलांनीं मेटकाफकडे केली. त्यामुळे इंग्रजांस
आतांच होळकराशीं म्हणजे पर्यायानें सर्व मराठमंडळाशीं झगडावें लागणार असा
संभव वाटल्यामुळे, टोंकरामपुऱ्याची कामगिरी मेटकाफनें मनावर घेतली नाहीं.
त्यावरून पुनः या जयपुरच्या तहाचें बोलणें फिसकटलें.

दुसऱ्या दोन महत्त्वाच्या गोष्टी याच वेळीं घडल्या त्यांचें अनुसंधान ध्यानांत
घेतल्यानें इंग्रजी राजकारणाची संगति कळून येईल. स० १८१६ त नागपुरचा
रघूजी भोसले मरण पावल्यावर त्या राज्यावर रेसिडेंटानें आपली तैनाती फौज
बसविली, आणि पेंढाऱ्यावर स्वारी करण्याचें योजिलें. पुण्यास गंगाधर शास्त्र्याच्या
खुनावरून बाजीराव पेशव्यांशीं इंग्रजांचा बेबनाव झाला आणि त्रिंबकजी डेंगळ्यास
त्यांनीं आपल्या कब्जांत घेतलें. होळकर दरबारांतही अमीरखान व गफूरखान यांनीं