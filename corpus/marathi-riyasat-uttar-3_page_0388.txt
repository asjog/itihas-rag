हा कलकत्ता येथें व्यापार करून धनाढ्य बनला. दुसऱ्या दोघां बंधूंनीं हैद्राबाद येथें
राहून व्यापार सुरू केला. पैकीं पुढें वुइल्यम पामरनें अलाहाबाद येथें आपली पेढी
स्थापिली, आणि सर्व हिंदुस्थानभर व्यापार सुरू केला. या इंग्रज पेढींत सॅम्युअल
रसेल, वुल्यम करी, आणि सर वुल्यम रंबोल्ड ( मद्रासचा गव्हर्नर टॉमस रंबोल्ड
याचा नातू ) हे गृहस्थ पामरचे भागीदार होते. प्रथम कर्जाऊ रकमा देऊन या पेढीनें
वऱ्हाडांतील कापसाचा व इमारती लाकडांचा व्यापार सुरू केला. हेन्री रसेल नांवाचा
गृहस्थ स. १८११ पासून १८२० पावेतों हैद्राबादेस रेसिडेंट होता. त्यानें चंदूला-
लाचे मार्फत पामर पेढींतून कर्जाऊ रकमा वारंवार निजामास देऊन त्याच्या अडचणी
भागविल्या. हें कर्ज वाढत जाऊन सर्वच राज्य गहाणा दाखल सावकारांचे हातांत
गेलें, तेव्हां पामर व रंबोल्ड यांनीं राज्यांत वाटेल तसा धिंगाणा चालविला. त्यामुळे
पंचवीस वर्षे पावेतों पैशाच्या पायीं राज्यास अत्यंत दैन्यावस्था आली. त्यांतच
पेंढाऱ्यांनीं व मराठ्यांनीं त्या राज्यावर ताव मारण्यास कमी केलें नाहीं. स. १८२०
सालीं रसेलची बदली होऊन मेटकाफ् रेसिडेंट म्हणून नेमून आला, त्यानें पामर
पेढीच्या विरुद्ध आलेल्या कागाळ्या ऐकून सर्व राज्यांत स्वतः फिरून पामर कंपनीस
काढून टाकण्यासंबंधानें ग० ज० कडे सूचना केल्या. परंतु त्या सूचना लॉर्ड हेस्टिग्जनें
मान्य न केल्यामुळे पामर कंपनीचें वजन जास्तच वाढलें. पुढें स. १८२३ चे आरंभीं
लॉर्ड हेस्टिग्ज कारभार सोडून गेल्यावर त्याचे जागीं जॉन ॲडमची हंगामी नेमणूक
झाली. ॲडमनें मेटकाफ्‌ची सूचना स्वीकारून सरकारांतून निजामास कर्ज दिलें व
पामर कंपनीच्या देण्याचा निकाल केला; त्याबरोबर कंपनीचें दिवाळें निघून कैक वर्षे
चाललेले या उधळखोरांचे अनाचार बंद पडले.

निजामाचे राज्यांतील अंदाधुंदी पूर्वापारचीच आहे. कोणताही उपयुक्त उद्योग न
करतां व्यसन व चैनबाजींत कालक्रमणा करण्याचा राज्यकर्त्यांचा सपाटा शेंकडो वर्षे
सारखा चालत राहिल्यामुळे निःसीम बजबजपुरी राज्यांत माजली आणि इंग्रजांच्या
लष्करी संरक्षणामुळे ती अव्यवस्था कधींच मोडूं शकली नाहीं. मराठ्यांचा एतत्का-
लीन इतिहास समजण्यास वरील निजामशाहीची हकीकत लक्षांत ठेविली पाहिजे.

३ जहागीरदारांना इंग्रजांचा पाठिंबा, पंढरपुरचा तह (७-७-१८१२).—
बाजीराव व इंग्रज यांचे परस्पर संबंध कसकसे बनत गेले, परस्परांचा लोभ
व रोष केव्हां काय निमित्तानें उद्भवला हें लक्षांत आणणें बोधप्रद आहे. सन
१८०५ अखेर सर्व युद्धें पुरीं होऊन मराठे व इंग्रज दोघेही कांहीं काळ शांत वृत्तीनें