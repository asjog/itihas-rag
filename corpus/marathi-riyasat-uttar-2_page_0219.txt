खात्री जाल्यावर तुम्हांस बोलावून तुमचा बंदोबस्त करून देतील. इतकें
सांगितल्यावर तरी गोसाव्यास कैद करून पुढील धोरण राखावें हें त्यांच्या ध्यानांत
येत नाहीं. माघ मासीं होळकरासीं विरुद्ध पाडून अलीबहादरांनीं डंघाईकडे
जाण्याचा निश्चय ऐकण्यांत आला. तेव्हां होळकरांनीं त्यांस बहुतां प्रकारें निषेध
केला कीं, “तुम्ही श्रीमंतांचे घरचे. पाटीलबाबांसीं विरुद्ध पाडून आम्हांस इकडे
घेऊन आला, तुम्हांमुळे आम्हीं पाटीलबावांसीं विरुद्ध पाडून सरकार लक्ष धरलें,
त्यास जयपुरापासून दहा कोसांवर येऊन खंडणी वसूल जाहली नाहीं तों उठून जातां,
याला काय म्हणावें. आपण चाकर सरकारचे, बदनक्ष जाहला तर तो सरकारचा
कीं कोणाचा, हें ध्यानांत आणून उत्तर दिलें तें करावें.” याप्रमाणें सांगून राहविलें.
पुन्हा वैशाख मासीं जलदी करून जाऊं लागले तेव्हां खर्चास घेऊन आणखी
राहिले. याप्रमाणें होळकरांशीं अलीबहादरांनीं स्नेह राखिला. पुढे आपलीं
( नानाचीं) पत्रं आलीं कीं, डंघाईकडील स्वारी करावी, तेव्हां यशवंतराव नाईक
व अक्कलकोटकर भोसले राजे व गोविंदराव बारावकर या सर्वोशीं एकमत करून
मनसबा केला कीं, गोसाव्यास कैद करूं नये, डंघाईत जाऊन तिकडील सारें
मसलतीचे काम गोसाव्याचे हातून घ्यावें, पुढे नाना व पाटीलबावा रागें भरतील
तर साऱ्यांनीं एकविचारें असावें. साऱ्यांनीं एकमेकांचे हातांत गोसाव्याचा हात
घालून अलीबहादरांचे व सदाशिवपंत दिवाणजीचे हातांत गोसाव्याचा हात
घातला. त्या वेळीं दिवाणजींनीं सांगितलें कीं, नानांचे लक्ष असेल त्याप्रमाणें चालावें
तरच परिणाम ठीक लागेल. या गोसाव्याचे मसलतींत अप्पाजी बाबाजी दामले
अध्वर्यु, सारें करून, अलीबहादर व गोसावी यांना शिकवून पुन्हा आपण कशांत
नाहीं असें बाहेर दाखवितात. त्यांच्या विचाराशिवाय अलीबहादर कांहीं एक
करीत नाहींत, हें आपणांस माहीत असेलच. सदाशिवपंत दिवाणजीस मी परम
निषेध करून बोललों कीं, 'तुम्ही वृद्ध पुरुष, याचा परिणाम तुम्हांस समजला
असतां गोसावी कैद होत नाहीं यास काय म्हणावें !' त्यांनीं उत्तर केलें, 'मी
सांगून दमलों. नानांस व तात्यांस सर्व श्रुत आहेच. गोसाव्यास कैद करण्या-
विषयीं नाना वारंवार लिहीत असतां हे ऐकत नाहींत.' त्यांचे कोणी चालू देत
नाहींत. सर्व खेळ अप्पाजीपंतांचे आहेत. अलीबहादर त्यांचे नादांत आहेत.
यांचे वस्तू गोसावी कैद करवत नाहीं. झांशीस सात आठ हजार गोसावी
आहेत त्यांचें सूत्र हिंमतबहादराकडे आलें आहे. त्याचा भाऊ उमराव-
