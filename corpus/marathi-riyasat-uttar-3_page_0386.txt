चालविला. त्यांच्या ताब्यांतला सुंदर प्रदेश अगदीं बेचिराख होऊन गेला, शेती
बंद पडली, लोक त्रस्त व दुबळे झाले. अशीच स्थिति अयोध्येच्या वजिराची
झाली. दोन्ही राज्यांत अंदाधुंदी इतक्या परमावधीस पोंचली कीं प्रत्यक्ष
इंग्रजांस सुद्धां त्याजबद्दल लाज वाटूं लागली. निजाम सिंकदरजा अत्यंत व्यसनी व
निर्बुद्ध होता. कारभार करीत नसे. उभ्या वर्षांत तो कधीं जनानखान्याबाहेर पडत नसे.
सन १८०६ नंतरच्या दहा वर्षांत त्याला कधीं कोणीं नजरेनें सुद्धां पाहिलें नाहीं.
नेहमीं बायकांच्या संगतींत राहून दासींच्या तोंडी निरोपांनीं सर्व कारभार चाले.
प्रत्यक्ष कुटुंबांतील लोक सुद्धां आपल्यावर उठलेले आहेत अशी त्याची भावना होऊन
त्याला आपल्या जिवाची एवढी धास्ती वाटे, कीं स्वतःच्या मुलांची तरी भेट वर्षांतून
एकदां झाली तर भाग्य ! मुख्य कारभारी मीरआलम याजवर त्याची अगदीं इतराजी
होती. सर्व कारभार नायब दिवाण चंदुलाल करी, त्यासच रेसिडेंटाचा पाठिंबा होता.
व्यसनासक्तीमुळें विचार करण्याची देखील पात्रता सिंकदरजाच्या अंगीं राहिली नव्हती.
सरकारी कामासंबंधानें कोणताही प्रश्न दिवाणानें त्याजपुढें आणिला तर त्यास
अत्यंत तिरस्कार वाटे. कांहीं कर्तव्यच न राहिल्यामुळें खुद्द त्यालाही आपलें जिणें
नकोसें झालें. या हीन स्थितीचें कारण इंग्रज अशी मात्र त्याची पक्की खात्री होऊन
बसली. हैदराबादची वस्ती तीन लाख असून राजाप्रमाणेंचे लोक सुद्धां दुःखांत व
व्यसनांत निमग्न असत. वेश्या, मद्य, खून वगैरे अनाचार हैदराबादप्रमाणे पृथ्वीच्या
पाठीवर दुसरे कोठेंही नसतील असें त्या वेळच्या लेखांत म्हटलेलें आहे. निजामाची
फौज सन १८०७ पासून कमी करण्याचा प्रयत्न इंग्रजांनीं चालविला. निजामास
इंग्रजांचें संरक्षण नसतें तर त्याची फौज व राज्य या पूर्वीच मराठ्यांनीं गिळंकृत केलें
असतें. खर्ड्याच्या लढाईनंतर सवाई माधवराव दिवंगत होऊन बाजीरावाच्या
भानगडी उपस्थित झाल्या नसत्या, तर निजामाचें राज्य कधींच नाहींसें झालें असतें.
कारण शक्तीच्या व नीतिमत्तेच्या योगानें मराठे निजामाहून किती तरी पट वरचढ
होते. मुसलमानांपेक्षां हिंदु लोक पुष्कळ पटीनें जास्त निर्व्यसनी, उद्योगी व
नीतिमान आहेत असें त्या वेळच्याच इंग्रज मुत्सद्यांनीं अनेकवार लिहून ठेविलें आहे.
इंग्रजांनीं मध्यें पडून निजामास वांचविलें हाच याजवर त्यांचा मोठा उपकार होय.
दिवाण मीर आलमचा नायब पेशकार चंदूलाल हा कारभार करी हें वर सांगितलेंच
आहे. हल्लीं (सन १९३१) पेशकारीवर असलेला राजा किसनप्रसाद हा चंदुलाल-
चाच वंशज होय. शिंदे होळकरांची मदत आणण्याकरितां राजा महिबतराम वऱ्हाडचा