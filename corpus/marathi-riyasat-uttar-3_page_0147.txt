नाहीं अशी स्थिति अटकापासून कामोरीन पावेतों होती. म्हणूनच उत्तरेकडून
जमानशहा आपण हिंदुस्थान जिंकणार अशी बढाई मारूं लागला; टिपूनें
नेपोलियनकडे धाव घेतली. दौलतराव सिंदे व बाजीराव हे तरुणपणाच्या
अधिकारमदांत इतके चूर झाले, कीं त्यांस बाह्य राजकारणाची बिलकूल जाणीव
नव्हती. सर जॉन शोअर जात्या उपद्व्यापी स्वभावाचा नसून त्यांतून कार-
भाराची मुदत भरल्यानें नवीन चढाऊ धोरण स्वीकारण्याचे फंदांत पडला नाहीं.
योगायोग असा होता, कीं असें नवीन वळण हिंदुस्थानास लावणारा पुरुष इंग्लंडांत
जन्मास येऊन तो स. १७९७ च्या अखेरीस हिंदुस्थानची वाट चालू लागला. त्याचें
अंतःकरण नखशिखान्त नेपोलियनच्या द्वेषानें ओथंबून गेलें होतें. त्याला एकच तळ-
मळ सारखी लागलेली होती, ती ही कीं नेपोलियन सगळे युरोप गिळंकृत करणार,
त्यांतून इंग्लंडची धडगत कशी लागायची ! लॉर्ड वेलस्ली हिंदुस्थानची वाट चालत
होता त्याच वेळीं नेपोलियनही इजिप्तची वाट चालू लागला असून, हिंदुस्थान जिंकण्याचीं
सुख स्वप्नें तो आपल्या विजयी राष्ट्रास जाहीर करीत होता. ता. ३०-१-१७९८ रोजीं
आफ्रिके जवळचें फ्रेंचांचें ठिकाण आइल्-ऑफ्-फ्रान्स ऊर्फ मॉरिशस येथील ग०ज०नें एक
जाहीरनामा काढला. त्याचे प्रयोजन असें कीं टिपूचे दोन वकील मंगलोराहून फ्रेंचांची
मदत आणण्यासाठीं मॉरिशस्ला गेले. त्यांच्या विनंतीवरून या जाहीरनाम्यांतील
कलमें प्रसिद्ध करण्यांत आलीं. त्यांचें तात्पर्य असें. ‘ आमच्याकडे टिपू सुलतानाचे
वकील पत्र घेऊन आले आहेत. इंग्रजांशीं निकरानें युद्ध करून त्यांस हिंदुस्थानांतून
साफ काढून देण्यासाठीं टिपू सुलतान फ्रेंच फौज आपल्या मदतीस मागतात.
त्याचा खर्च ते देण्यास तयार आहेत. फ्रेंच फौज हिंदुस्थानांत पोंचल्यावर त्यांची सर्व
प्रकारची बरदास्त ठेवण्याची जबाबदारी ते घेत आहेत. त्यासाठीं आम्ही येथील सर्व
प्रजाजनांस जाहीर विनंति करून कळवितों, कीं तुम्हीं या नवीन फौजेत दाखल व्हावें.
ही नोकरी करण्यांत आपल्या राष्ट्राचा फायदा असून त्यांत सर्वांचेंच हित आहे. ’ या
जाहीरनाम्यावर त्या वकिलांनीं सुमारें दोनशें फ्रेंच लोक मॉरिशस् येथें जमविले, आणि
त्यांना बरोबर घेऊन ता. ७ मार्च रोजीं वकील परत निघाले ते ता. २६ एप्रिल
रोजीं मंगलोरच्या बंदरांत उतरले. त्याच दिवशीं वेलस्ली मद्रासेस उतरला. या दोनशें
लोकांच्या प्रचंड फौजेनें टिपू सुलतान आतां इंग्रजांना चीत करणार अशी वेलस्लीची
खात्री होऊन चुकली आणि तो प्रतिकाराचे उद्योगास लागला.