नानाचा भाऊपणा कामास आला. उदंड झाले तरी थोर ते थोरच. याप्रमाणे भाषणें होत असतात.’

नाना व महादजी यांचा मतविरोध पावलोपावलीं होत अस. परंतु संकटसमयीं एकमेकांचें सहाय्य ते किती कळकळीनें करीत व त्या संबंधानें त्यांचा एकमेकांवर केवढा विश्वास होता हें वरील पत्रावरून दिसून येतें. मोरोबाचे फितुरांत महादजीनें नानाच्या नुसत्या निरोपावर त्याची बाजू राखिली; तसेंच सहाय्य प्रस्तुत प्रसंगीं नानानें महादजीचें केलें. हा प्रकार विशेष स्मरणीय आहे. अडचणीच्या प्रसंगीं न डगमगतां अंगीकृत कार्य नेटानें पुढें चालविणें हें थोरपणाचें लक्षण जें पानिपतावर सदाशिवराव भाऊस साधलें नाहीं, तें महादजीच्या अंगीं या वेळीं पूर्णपणें दिसून आलें. या संकटांतलें त्याचें धैर्य व उपाययोजनेच्या हिकमती पाहून प्रत्यक्ष डीबॉयनेनें सुद्धां तोंडांत बोटें घातलीं. आग्रा किल्ला तेवढा लखबादादानें मुसलमानांस दाद न देतां आपल्या ताब्यांत शिकस्तीनें राखिला. इंग्रजांस मात्र बादशाहीतील महादजीचा उद्योग फसलेला ऐकून समाधान वाटलें. कॉर्नवालिसनें वरिष्ठांकडे ता. ४. ११. १७८८ रोजीं लिहून कळविलें कीं, सिंद्याचें वजन बादशाहीच्या प्रदेशांतून एकाएकीं ओसरलें ही गोष्ट आमच्या फायद्याचीच समजली पाहिजे.

४. संकटकाळचें उपायचिंतन* ( जानेवारी-जून १७८८ ).—‘ लालसोटच्या लढाईपूर्वीच बादशहानें महादजीस कळविलें होतें कीं, तुम्हीं जयपुरासमीप जाऊं नये. मथुरा डीगचे दरम्यान राहून चोहोंकडे दाब राखावा. पर्जन्यकाल. नदीनाले भरतील, रसद येऊन पावणार नाहीं. जरूर असल्यास आम्हीही कूच करून येऊं. यावर महादजीनें बादशहास कळविलें कीं, आपण खुशाल दिल्लींत असावें; रमजानचे दिवस, तसदी घेऊं नये. आमची व जयपुरकर फौजेची सात कोसांची तफावत आहे. त्यांचे फौजेत फूट आहे. आपले एकबलाने सर्व मनोदयानुरूप घडून येईल. ’

महादजीची परिस्थिति विकट होत चाललीसें कळल्यावर आणि रजपुतांचे वकील परभारें पुण्यास गेले त्यांच्या हकीकती ऐकून खरी स्थिति समजून घेण्यासाठीं पुण्याहून नानानें लक्ष्मण संभाजी नांवाचा आपला इसम जयपुररास प्रताप-