तसाच पर्वतीचे माळावर गेला. तेथें कुंजर वगैरे मंडळी पळून येऊन त्यास मिळाली.
इतक्यांत हरनाथ होळकर आपणांस अडविण्यास येत आहे असें कळतांच बाजीराव
त्या रात्रीं वडगांवचे बागांत राहिला आणि मंगळवारीं सिंहगडचे पायथ्याशीं डोणजास
पोंचला. तेथें त्यास उपास न पडावा म्हणून होळकरानें भोजनाचें साहित्य पुण्याहून
पाठविलें डोणजास पुष्कळ वाटाघाट करून शेवटीं बाळाजीपंत पटवर्धन व बापूजी
विठ्ठल चापेकर यांनीं इंग्रजांचा आश्रय करावा असा आग्रह धरल्यामुळें पलायनाचाच
मार्ग बाजीरावानें निश्चित केला. आईच्या पोटांत असतांच जी विद्या तो पढला तीच
या वेळीं त्यास फळास आली.

श्रीमंतांनीं परत यावें म्हणून यशवंतरावाचें बोलणें लागलें. परंतु कार्तिक शु. १
बुधवार दिपवाळीचे मध्यरात्रीं उभयतां श्रीमंत, कारभारी व शिंद्याकडील लहान मोठी
मंडळी निघोन डोणजाहून मढेघटानें कोंकणांत उतरून रायगडास गेली. पिच्छावर
होळकराची, फौज बारा पंधरा हजार पठाण वगैरे सडे गेले. बिरवाडी, रायगड,
व महाड यांचे दरम्यान श्रीमंतांचा मुकाम एक महिना झाला. तेवढ्या मुदतींत
इंग्रजांचा आश्रय मिळविण्याचें ठरवून बाजीरावानें त्यांच्याशीं कराराचें बोलणें
चालविलें; आणि पुढें यशवन्तराव आपणांस पकडणार असें खचित दिसतांच
आणि २८ नोव्हेंबर रोजीं कर्नल क्लोज पुणें सोडून मुंबईस गेला असें कळतांच,
बाजीराव महाडाहून हर्णेस व तेथून सुवर्णदुर्गास गेला. सुवर्णदुर्गाच्या बंदरांत
ता. १ डिसेंबर रोजीं तो गलबतांत बसून तसाच तेथें दोन दिवस राहिला. तेथून
पुढें रेवदंड्यास उतरून तेथें १२ डिसेंबरपर्यंत त्यानें मुक्काम केला ता. १३ डिसेंबरास
पुनः गलबतांत बसून तो ता. १५ रोजीं ठाण्यास व ता. १६ रोजीं वसईस पोंचला.
मध्यंतरीं १० डिसेंबर रोजीं त्यानें प्रथम मुंबईस जाऊन गव्हर्नराची भेट घेतली.

कोंकणांत बाजीरावाबरोबर बरेंच मोठें लटांबर गेलें. दादासाहेबांचे लेकावळे
कृष्णसिंग, हैबतसिंग व लक्ष्मणसिंग बरोबर होते त्यांस बाजीरावानें परत पाठविलें.
वाड्यांत व शहरांत आबा काळे कारभार करूं लागला. त्याचे मदतीस विश्वनाथ भट
मामा व चिंतोपंत देशमुख होते. जुन्नराहून अमृतरावास आणण्यास यशवन्तरावानें
माणसें पाठविलीं. ‘ श्रीमंत गेल्यामुळें होळकरासही मनसबा पडला आहे. बाळोजी
कुंजर व निंबाजी भास्कर यांनीं सल्ला दिला कीं, जलचराशीं मैत्री जोडावी.
त्यांच्याशिवाय होळकराचें पारिपत्य करील असा दुसरा कोणी नाहीं. कोणत्याही
अटी इंग्रजांनीं घातल्या तरी त्या कबूल कराव्यात. ’ सर्व राज्य इंग्रजांकडे गेलें