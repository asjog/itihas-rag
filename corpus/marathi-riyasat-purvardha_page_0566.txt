सामील झाला आहे, अशी चहाडी दादजीनें संभाजीकडे केली, आणि संभाजीनें विशेष विचार न करितां बाळाजीचा जीव घेतला. या प्रकरणांत दोन मुद्दे विचार करण्यासारखे आहेत. एक, बाळाजी व दादजी यांचा द्वेष होता कीं काय ? व दुसरा, बाळाजीच्या हातून संभाजीचा कांहीं अपराध घडला होता किंवा नाहीं ? पहिल्या मुद्याविषयीं बखरकारांचे एकमत आहे. परंतु प्रभुरत्नमालेंत या विरुद्ध प्रतिपादन केलेलें आहे. ( पृ. १८५ ). दादजी व बाळाजी यांचा स्नेह होता, असें त्यांत लिहिलेलें आहे, परंतु त्या लिहिण्यास आधार दाखविलेला नाहीं. दादजी हा येनकेनप्रकारेण प्रसिद्धीस येण्याची खटपट करीत होता, हें त्याच्या अनेक कृतींवरून उघड दिसतें. कलुशा हा दादजीचा पुरस्कर्ता होता, आणि राज्यकारभारांत कलुशाचा नुकताच प्रवेश झाला होता. शिवाजीच्या वेळची मंडळी दूर करणें हाच कलुशाचा पहिला कार्योपक्रम होय. कलुशा कारभारांत नसावा, अशी बाळाजीचीही खटपट होतीच. बाळाजीकडील चिटणिशी काढून दादजीला द्यावी, ही कलुशाची शिफारस संभाजीनें मुळींच मनावर घेतली नाहीं. यावरून इतकें उघड होतें, कीं दादजी चिटणिशी मिळविण्यास उद्युक्त झाला होता. अर्थात् ही गोष्ट त्याचा व बाळाजीचा स्नेह असल्यास संभवत नाहीं. कलुशा गैरहजर असतां बाळाजीनें त्याजविरुद्ध संभाजीकडे खटपट केली. तें पुढें कलुशास कळलें. नंतर कलुशानें संभाजीस मद्यानें बेशुद्ध करून, त्याजकडून चिटणिसास मारविण्याविषयीं रुकार घेतला, आणि तो त्यानें विलंब न लावितां अमलांत आणिला, असें प्रभुरत्नमालेंत लिहिलेलें आहे. बाळाजीच्या मरणास कलुशाही कारण झाला असेलच. परंतु त्यामुळे दादजीवरचा आरोप कमी होत नाहीं. यावरून कलुशा व दादजी हे दोघेही चिटणिसाच्या नाशास कारण झाले असें दिसतें. या प्रकरणांत दादजीस पुढें येऊं न देण्यास ब्राह्मणांची चांडाळचौकडी कारण झाली, असें विधान प्रभुरत्नमालाकारानें केलें आहे, ती निव्वळ गप्प होय. या वेळीं एकही ब्राह्मण संभाजीच्या मर्जींत नव्हता, तर मग चौकडी कोठून असणार ?