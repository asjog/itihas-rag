पावतांच व्हावा. मी सुद्धां अलीबहादरांजवळ एक दोन वेळ भीड न धरतां बहुत निषेध केला. परंतु या कामांत खुशामत करील त्याची गोष्ट मान्य पडते. ईश्वरें सर्वज्ञता आपणांजवळ ठेविली. आपण सर्व जाण आहेत. ’

हें पत्र सर्वच तत्कालीन व्यवहारांची चांगली स्पष्टता करणारें व नानाच्या हस्तकानें स्पष्टोक्तीनें लिहिलेलें बहुतेक जशाचें तसें वर दिलें आहे. सर्वच लोक मतलबी व स्वार्थी, तेव्हां त्यांत कोणास नावाजावें व कोणास दोष द्यावा हें ठरविणें कठिण आहे. या बेबंदशाहीपुढें हात टेकून अखेरीस दाद लावून घेण्याकरितां महादजी पुण्यास आला, हें निर्विवाद आहे.

एवंच स. १७८९ च्या उन्हाळ्यांत महादजी शिंदे आजारी पडला, तेव्हांपासून एक वर्ष त्याच्या हातून म्हणण्यासारखी महत्त्वाची कामगिरी कांही झाली नाहीं. तीन सरदारांच्या भांडणांत व गोसाव्याच्या प्रकरणानें उपस्थित झालेल्या भानगडींत हे दिवस गेले. राष्ट्रीयदृष्ट्या ही मराठ्यांची मोठी हानि होय. स. १७८९ च्या मार्चांत गुलाम कादर आपल्या पातकांचें प्रायश्चित्त पावला. तो क्षण इतका सुगीचा होता कीं, एकदिलाच्या नेटानें त्रिवर्ग सरदार उद्योग करते, तर चार दोन महिन्यांत राजपूत राजे व इस्माईल बेग यांचा निकाल होऊन उत्तरेकडील कार्यभाग पुरा झाला असता; आणि महादजी दक्षिणेंत टिपूवर जाण्यास सुद्धां मोकळा झाला असता. असेंही वाटूं लागतें कीं, नानाचा टापटिपीचा कारभार, हरिपंताची कर्तव्यनिष्ठा, महादजीचें युद्धनैपुण्य, अलीबहादराची हांव आणि तुकोजी होळकराचें धाडस हे त्या वेळच्या राष्ट्रीय पुरस्कर्त्यांचे अमोलिक गुण एकसमयावच्छेदानें उपयोगांत येते, तर इंग्रजांसारख्या परकीय शत्रूस सुद्धां ठिकाणीं बसवून मराठ्यांची हिंदुपदपातशाही या देशावर कायम होण्याचा उत्कृष्ट योग त्या वेळीं होता. इमारतीचें इतकें समृद्ध व निवडक साहित्य एकंदर मराठ्यांच्या इतिहासांत या वेळेइतकें पूर्वी कधीं नव्हतें. उणीव काय ती सर्वांस एकसूत्री कामास लावणाऱ्या धन्याची होती. शिवाजी किंवा बाजीराव सोडले तरी नानासाहेब किंवा सदाशिवराव यांजकडून सुद्धां हें कार्य नि:संशय सिद्धीस गेलें असतें. ही जोमानें पुढें जाण्याची, कार्य करण्याची भावना नानाफडणिसाच्या पत्रांत उमटलेली दिसत नाहीं. त्याच्या ठिकाणीं लष्करी पराक्रम व मालकी या दोन गुणांचा अत्यंतभाव होता. वादविवादाच्या दृष्टीनें नानाचीं त्या वेळचीं पत्रें प्रतिपक्षास कुंठित करणारीं वाटतील, पण नानासाहेब पेशव्याची राष्ट्रीय उमेद त्यांत झळकत नाहीं.