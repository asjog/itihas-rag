कारकुनांनीं सक्त रदबदल करून नसल्यास लोक व धनी निमित्त ठेवितील. आजपावेतों देशकालवर्तमान लौकिक अंदेश पाहून, कधीं जल्दी कधीं नरमी, अशा रीतीनें वर्तणूक करितों. मी आजपावेतां फार बरदास्त केली, तो अनुभव मीच जाणें. समक्ष विनंति करीन. शेवटवर अविवेकच होऊं लागल्यास मग येथें राहण्याचें कारण कोणतें ?’

दुसऱ्या एका प्रसंगानें सदाशिव दिनकर लिहितो: ‘ कामकाजाचे जाबसाल बाबांचे मनांत करावयाचे नसले म्हणजे उघड दिसूं देऊं नये म्हणून महिन्या दो महिन्यांनीं एक रोज प्रहर चार घटका एखादा प्रसंग करावा. त्यांत मोघम मोघम, मळमळीत, ज्यांत कांहीं अर्थ स्पष्ट होऊं नये असें बोलावें. त्यांत कांहीं कामाची जात दिसावी तर भवति न भवति करावी. शुष्क भाषण पोकळ ऐकून मनमुराद गोष्टी बोलून घरास यावें. कामास ठिकाण नाहीं आणि पोटाची विपत्ति कायम. मजवर निमित्तें कल्पिलीं यामुळें स्पष्ट असतील तर मी गेल्यास आणखी गृहस्थ येईल त्यासीं तरी सरळ चालतील तर न कळे. आज्ञेखेरीज तर उठून जाववत नाहीं. येथें राहणेंही संकट आणि निघोन जाऊं म्हणावें, तर येथील कर्जाचा वारावार, पुण्यास पोंचण्यापावेतों वाटखर्चाची बेगमी, व शिबंदीचा फडशा करावा तेव्हां पाय निघणार ! कच्चें वर्तमान लिहावें तर आपली बेमर्जी होईल. न लिहावें तरी संकट. नारो शिवदेव शरीरेंकरून विकल आणि कामकाजाची व खर्चाची हीच दशा. त्रासून लाचार होऊन गेले. आतां मी संकटांत आलों. बाबांची मर्जी फारच कलली आहे. वरात देणें शब्दही आतां निघत नाहींत. बोलणें देखील सुधें नाहीं. रंगच फिरला. लाचारीमुळें जालें वर्तमान विनविलें ही अमर्यादा क्षमा करणार स्वामी समर्थ आहेत.’

सदाशिव दिनकर व इतर वकिलांस बाहेर कामे करण्यांत त्या वेळीं कसे कष्ट पडत याचें वर्णन अनेक ठिकाणीं अत्यंत मार्मिक असें आलें आहे. पैकीं सदाशिव दिनकराच्या पत्राचा एक उतारा देतों. हें पत्र स. १७८६ च्या अखेरीस नानास लिहिलेलें आहे. ‘सरकारी जाबसाल पाटीलबाबांकडील लिहितों, त्यांचें स्मरण धरून उगवीत नाहींस. कच्चें पक्कें वर्तमान लिहीत नाहींस, येविषयीं निषेधयुक्त आज्ञा सादर जाली. त्यास, प्रथम आज्ञा घेऊन येते समयीं माझे शरीराची अवस्था दृष्टिगोचर व मीं ही विनंति केली. खामखा जाणेंच म्हणून आज्ञा जाली. आलों. मार्गी येतां दशा जाली ती विनंति केली. ग्वालेरीजवळ पाटीलबाबांच्या व नारो