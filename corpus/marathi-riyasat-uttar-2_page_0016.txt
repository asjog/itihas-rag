मल्हाररावाच्या पश्चात् सर्व कारभार अहल्याबाईच स्वतःच्या मुखत्यारीनें करीत असे. लष्करी कामगिरीवर ती तुकोजीस पाठवी. अहल्याबाईच्या पश्चात् तुकोजीच सर्व मालक झाला, आणि पुढील होळकरशाहीचा कारभार त्याच्याच वंशाकडे चालला. तुकोजी स्वतः अहल्याबाईच्या आज्ञेत राहूनच वागे, तिच्या मर्जीविरुद्ध सहसा वागला नाहीं. पेशव्यांच्या घरांत राघोबादादामुळे दुफळी झाली; त्या भानगडींत अहल्याबाई व तुकोजी यांचेंहि थोडे दिवस बिघडलें; आणि तुकोजीस बाजूस ठेवून तिनें आपल्या मुलीचा मुलगा नथ्याबा फणसे यास दत्तक घेण्याचा ठराव पेशव्यांशों केला. यामुळे तुकोजीचें दत्तविधान पूर्वी यथाविधि झालें होतें कीं नाहीं याबद्दल संशय राहतो, आणि इतक्याच पुरतें या प्रश्नाचें महत्त्व आहे. वास्तविक नथ्याबास बाईनें दत्तक घेतल्याचा पुरावा उपलब्ध नाहीं. तुकोजी सही करतांना आपणास मल्हाररावाचा पुत्र म्हणवितो. पेशव्यांकडून तुकोजीस जाणाऱ्या कागदांत त्यास तुकोजी बिन मल्हारजी होळकर असें म्हटलेलें आहे.
' श्री म्हाळसाकांत चरणीं तत्पर मल्हारजीसुत तुकोजी होळकर' असा तुकोजीचा शिक्का अहल्याबाईच्या विद्यमानेंच तयार झालेला होता. असाच त्याच्या नांवाचा उल्लेख जेजुरीच्या मंदिरांतील एका खांबावर कोरलेला आहे. यावरून व्यवहारांत कैक वर्षे उघडपणें तुकोजी हा मल्हाररावाचा पुत्र म्हणविला जात असे; आणि त्यास अहल्याबाईनेंहि कधीं हरकत घेतली नाहीं हें उघड आहे. अहल्याबाईहून तो वयानें थोडा मोठा होता. अर्थात् अहल्याबाईनें स्वतः त्यास दत्तक घेतलें नव्हतें. मल्हाररावाच्या मृत्युपूर्वी तुकोजीचें दत्तविधान होण्याचें कारणच नव्हतें. त्यानंतर हा संस्कार यथाविधि झाला असेल तर दत्तक घेणार कोणीं जिवंत पाहिजे. मल्हाररावाची बायको गौतमाबाई दत्तक घेण्यास जिवंत