मानस आहे कीं, सुभेदार आल्यावर सर्व सलतनत त्यांचे स्वाधीन करून आपण छावणीस उज्जनीस जावें; आणि अंबजी इंगळे याजबरोबर दहा पंधरा हजार आपली फौज यांचे तैनातीस ठेवावी.*’ परंतु होळकर पुढें पाय घालीना. पाटीलबाबांची फत्ते झालेली ऐकून दोघेही सरदार राजपुतान्यांत गेले. तिकडे तुकोजीनें राजपुतांशीं स्वतंत्र राजकारण केलें; तेव्हां अलीबहादराचा व तुकोजीचा बेबनाव होऊन तो एकटाच पुढें जाऊन मथुरा येथें ता. ६-११-१७८८ रोजीं महादजीस भेटला. उशीराचें कारण त्यानें पाटीलबाबांस असें सांगितलें कीं, ‘श्रीमंतांनीं आपले कुमकेस आम्हांस पाठविलें, ते समयीं आज्ञा केली जे, तुम्हीं पाटीलबाबांजवळ लवकरच जाऊन पोंचावें; आणि ते कामकाज सांगतील त्या प्रमाणें वर्तणूक करावी. याप्रमाणें आम्हांस आज्ञा आहे आणि नानांनींही याच प्रमाणें सांगितलें. त्यास मार्गीं आम्हांस बहुत दिवस लागले, तेव्हां श्रीमंतांचीं पत्रें बऱ्हाणपुरचे मुक्कामीं आलीं कीं, तुम्ही व तुकोजी होळकर ऐसे एकत्र होऊन जावें. याकरितां महेश्वराहून पुढें जाणें तों तुकोजी होळकर तुम्हांस सामील होतील, नंतर दर कूच पुढें जावें. त्यांजखेरीज पुढें जाऊं नये, असें नानांचें लिहून आलें. यास्तव इतके दिवस लागले. महेश्वरीं आल्यानंतर सुभेदारांनीं लग्नाकरितां बहुत आग्रह करून राहविलें; तेव्हां मासपक्ष राहणें जाहलें. पुढें उभयतां मेवाड प्रांतीं आलों, तेथें दोन महिने लागले. पुढें होळकरांचा विचार इकडे सत्वर येण्याचा दृष्टीस न पडे आणि यजमानांचीं पत्रें निकडीचीं येत, आणि आपलींही पत्रें लवकर येण्याविशीं येत, सबब आम्ही निकड करून कूच करून येऊं लागलों, तेव्हां मागतीं सुभेदारांनीं आम्हांस आठा दिवसांचे मुदतीनें राहविलें, तों इतक्यांत आपलीं पत्रें बहुत निकडीचीं आलीं. त्यावरून कूच करून आपणापाशीं आलों. आतां सांगाल त्याप्रमाणें वर्तणूक करूं. ’

नानानें आपाजी बाबाजी दामले हा खास आपल्या भरवशाचा सरदार बाहेरच्या कारभारांत खुद्द पेशव्याचें धोरण संभाळण्याकरितां अलीबहादराबरोबर दिलेला होता. हा स. १७८६-८७ त बडोद्यास असून तेथून त्यास अलीबहादरास मिळण्याची आज्ञा झाली. त्याचीं कित्येक पत्रें भा. व. २ यांतील पत्रें यादींत ले. १६-२९ छापलेलीं आहेत. ता. २०-९-१७८८ त त्याचा मुक्काम उदेपुराजवळ नाथद्वार येथें होता. पुढील व्यवहारांत या आपाजी बाबाजीचें नांव