चालविली. या फितुरांचे कागद शिवाजीच्या हातीं पडले. त्यावरून मोरे बेइमान असें समजून चाकण येथें त्यांची गर्दन मारिली. तेथपासून जावळींतून मोऱ्यांचें राज्य नष्ट झालें.

हा प्रकार खरा दिसतो. ‘ आम्हास श्रीशंभूनें राज्य दिलें आहे, ’ हें शिवाजीचें खोंचदार वाक्य स्मरणीय आहे. ग्रंथकारांत ह्यासंबंधानें अत्यंत मतभेद आहे. त्यांत सामान्यतः असें दिसतें, कीं मोऱ्यांचा फितूर उघडकीस आल्यावर शिवाजीनें राघो बल्लाळ व संभाजी कावजी या दोन सरदारांस थोडक्या लोकांनिशीं मोरे यांची मुलगी आपणाकरितां मागण्याचे मिषानें जावळीस पाठविलें. जावळी प्रांताची व मोऱ्यांचे तयारीची माहिती मिळवावी असा त्याचा अंतस्थ हेतु होता. ते जावळीस गेले. तेथें मोरे स्वतः कैफी असून त्याचे लोकांतही फूट आहे असें पाहून, वरपांगीं स्नेह दाखवून त्यास ठार मारण्याचा बेत केला, आणि शिवाजीस लिहून आपले मदतीसाठीं आसपास फौज तयार ठेवविली. एके दिवशीं राघो बल्लाळ यानें चंद्रराव व त्याचा भाऊ सूर्यराव यांस मसलतीकरितां म्हणून एके बाजूस बोलाविलें; आणि तेथें ते आले, तेव्हां त्या दोघांस एकदम वार करून ठार मारिलें. ’ मोरे यांचीं माणसें अंगावर चालून आलीं, तेव्हां शिवाजीचे ते दोनही सरदार पळून रानांत घुसले. पूर्वसंकेतानुसार शिवाजी त्यांचे मदतीसाठीं फौज घेऊन हजर होता. त्यानें जावळीवर चोहोंकडून हल्ला केला. चंद्ररावाचे पुत्र बाजीराव व कृष्णराव मोरे व दिवाण हणमंतराव शूरपणें लढले. परंतु हणमंतराव मारला जाऊन, चंद्ररावाचें सर्व कुटुंब व राज्य शिवाजीचे हस्तगत झालें. त्यांचा बंदोबस्त जामीन वगैरे घेऊन करावा असा शिवाजीचा बेत होता. परंतु त्या संधींत विजापुरकरांकडे राजकारण करून पळून जावें असा त्यांनीं विचार केला. ‘ त्याचे कागदपत्र मुद्देदस्त केले, तेव्हां रुजुवात करून शिवाजीनें उभयतांचा शिरच्छेद केला. बायका व लेकी सोडून दिल्या. जावळी बहुतां दिवसांची जागा, पुंडपणा करून मोरे यांनीं अमोल्य वस्तु जातीमात्र संग्रह केला होता, ती सर्व हरण केली. ’ ( शि. दि. पृ. १३१ ). जावळीचे मुलखांतील वासोटा किल्लाही शिवाजीस मिळाला ( १६५५ ).

मावळांतील व कोंकणांतील जो प्रदेश प्रथम शिवाजीनें सन १६५६ पर्यंत हस्तगत केला, त्याच प्रदेशांत मोऱ्यांचें वतन होतें, हे मोरे पूर्वी-