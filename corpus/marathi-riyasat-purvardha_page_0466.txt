पातानें विचार करून वरील भिन्न भिन्न मतांची एकवाक्यता करणे शक्य झाले आहे.
जगांतील इतर मोठमोठ्या माणसांची गोष्टही अशीच आहे. नेपोलियनच्या कर्तबगारीविषयीं यूरोपच्या निरनिराळ्या राष्ट्रांचा निरनिराळा ग्रह आहे. फ्रेंच लोक त्यास अतिशय मान देतात. इंग्रज लोक आपला शत्रु समजून त्याची निंदा करितात. वास्तविकपणें यांत खोडसाळपणा कांहीं नाहीं. हा इतिहास आहे. इतिहासाने शहाणपण यावयाचें. एकाच व्यक्तीविषयीं भिन्न दृष्टींनीं अंदाजलेलीं भिन्न मतें समजून घेणें यानेंच इतिहास बनतो. शिवाजीलाही तोच नियम लागू केला पाहिजे; आणि त्यांत विशेषेंकरून, ज्या त्या राष्ट्रानें आपल्या लोकांचा इतिहास प्रथमतः स्वतःच्या दृष्टीनें पाहणें, हेंच विशेष अगत्याचें आहे.
कोणत्याही दृष्टीनें विचार केला, तरी शिवाजी हा लोकोत्तर पुरुष होता, अशी साक्ष त्याचें एकंदर चरित्र देतें. इतका वेळ सांगितलेल्या त्याच्या कृत्यांवरून व त्यानें घालून दिलेल्या राज्यपद्धतीवरून त्याची योग्यता कळते. साधारणतः थोर पुरुषाच्या अंगीं जे गुण अवश्य पाहिजेत ते सर्व त्याजमध्यें वसत होते. एकंदर गुणांची यादी केली असतां अमुक एक गुण त्याजमध्यें नव्हता, असें स्पष्टपणें सांगतां येत नाहीं. त्याचें आयुष्य सर्व प्रकारच्या संकटांत व सर्व प्रकारच्या स्थितींत गेल्यामुळें, त्यास जगाचा अनुभव विशेष आला होता; आणि त्या अनुभवाचा क्षणोक्षणीं उपयोग करण्याइतकी त्याची बुद्धि तीव्र होती. बोलण्यांत तो इतका कुशल असे, कीं पाहिजे त्या इसमावर तो आपली छाप तेव्हांच बसवी. स्वतः थोडक्यांत संतुष्ट असल्यामुळें, इतरांस तसें राहण्यास तो आपल्या वर्तनानें भाग पाडी, प्रत्येक गोष्ट स्वतः करितां येत असल्यामुळें, लोकांच्या अडचणी त्यास चांगल्या समजत; आणि उगाच भपकेबाज लोकांकडून तो फसला जात नसे. तो बुद्धया साहसप्रिय नव्हता, तरी साहसाशिवाय काम तडीस जाण्याजोगें नाहीं अशी खात्री झाल्यावर, कसल्याही संकटांत उडी घालण्यास तो कचरत नसे. लोकांस हाताखालीं वागविण्यास इच्छिणाऱ्यानें स्वतः तसें वागण्यास तयार असलें पाहिजे, हें तो जाणून होता. जे नियम तो घालून देई व जे हुकूम तो दुसऱ्यांस सांगत असे, ते स्वतः पाळण्यास तो कधीं चुकत नसे. तो