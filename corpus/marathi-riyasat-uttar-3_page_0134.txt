छत्रपति कोल्हापुरकर यांस पटवर्धनांवर उठविलें, त्या बाबतींतच्या अडचणी यांत दाखल आहेत. मात्र नानाची गांठ पडण्यास प्रयास कसे पडत तें पहा. ‘ नानांकडे कामकाजामुळें नेहमीं जावें लागतें. दरबारचीं माणसें म्हणजे केवळ श्वान. जवळ उभे राहवयाचे प्याद्यांचे नाईक आहेत ते नानांकडे परवानगी लावितात. परवानगी खेरीज पालखीपदस्थाची देखील गांठ पडत नाहीं.’

विशेषतः आडमार्गी उपायांनीं नानानें सरदारांवर थोडाबहुत धाक बसविला. परंतु सर्वांनीं एकत्र जमून समस्त कारभाराची नवीन घडी बसविण्याचा उघड मार्ग स्वीकारण्याचें धैर्य त्यास झालें नाहीं. दिव्याखालीं अंधार अशी प्रत्येकाची छपवाछपवी असल्यामुळें उघड चर्चेस सर्वच नाखूष असत. म्हणून बंडखोर सरदारांस आळा घालण्यास नानास सामर्थ्य राहिलें नाहीं. उदाहरणार्थ वसईवर इंग्रजांनीं हल्ला केला असतां, विसाजी केशवाची मदत करण्याविषयीं रघूजी आंग्र्यास सरकारचा हुकूम गेला. रघूजीनें साफ कळविलें, कीं ‘ विसाजीपंत सरसुभेदार यांचें आमचें परिच्छिन्न बनत नाहीं. त्यांनीं बोलाविल्यास आम्ही जाणार नाहीं व त्यांचे कह्यांत वर्तणार नाहीं,’ ( स. १७७६ ). तुकोजी होळकरास कर्नाटकांत, गुजरातेंत वगैरे ठिकाणीं जाण्याचा हुकूम केला असतां, तो त्यानें बिलकुल मानला नाहीं.

अशा या कारभारांतील अंदाधुंदी नानास ढळढळीत दिसत असतां तिचा प्रतिकार त्यानें काय केला, तें कागदांत दिसत नाहीं. चालढकल करून आजचें मरण उद्यांवर लोटणें म्हणजे मुत्सद्दीपणा नव्हे. असलीं हीं व्यंगें सांचत सांचत शेवटीं अनावर होऊन राज्यनाश करतील ही गोष्ट नानास समजली पाहिजे होती. बारा वर्षांचा अवधि ( १७८३-९० ) थोडा नव्हता. शिंदे होळकरांस आपल्याजवळ बोलावून किंवा आपण त्यांजकडे जाऊन अथवा राज्यांतील प्रमुख कर्तबगार मंडळी एकत्र जमवून राज्यकारभाराचे नियम व व्यवस्था सर्वांस पटेल अशी बांधून देणें त्यांचें मुख्य कर्तव्य होतें, तें त्यानें केलें नाहीं. पुढें तरुण पेशव्यास सोयीनें काम करितां येण्यासाठीं, सरदारांच्या श्रेणी व अधिकार नियमानें ठरवून दिले पाहिजे होते. महादजी कारभारांत ढवळाढवळ करी तें नानास खपत नसे. वरील नानातऱ्हेच्या अडचणी महादजी दाखवी, त्यांचें निरसन नानानें केलें नाहीं. राज्याची मालकी पेशव्याच्या तर्फेनें आपल्याकडे, आपण ठरवूं तें सर्वांनीं मान्य करावें, अशा प्रकारची नानाच्या कारभाराची भावना होती, ती अर्थात् पुष्कळांना पटली नाहीं. नानास तेवढी राज्याची काळजी, इतर सर्व स्वार्थी व मतलबी, अशी जी नानाची