शिवाजीनें तो किल्ला हस्तगत केला. त्या वेळीं शिवाजीचें वय १९ वर्षांचें होतें. शिवाजीनें ह्या किल्ल्याची डागडुजी मोठ्या झपाट्यानें केली, आणि मावळे लोक आंत जमवून किल्ल्याचा बंदोबस्त केला. किल्ल्यांतील एका पडीत जागेंत शिवाजीस द्रव्यसंचय सांपडला, तो त्याचे फारच उपयोगी पडला. देवी भवानीनें प्रसन्न होऊन या कामीं साह्य करण्याकरितां हा द्रव्यसंचय दिला, असें त्यानें जाहीर केलें; आणि दारू गोळा वगैरे सामान विकत घेऊन किल्ल्याचे संरक्षणाची सिद्धता केली. तोरणा-किल्ल्याचें नांव प्रचंडगड असें ठेविलें.

( २ ) राजगड बांधिला.—लागलाच शिवाजीनें तोरण्याचे आग्नेयीस तीन मैलांवर राजगड नांवाचा दुसरा किल्ला बांधिला. किल्ल्याचें बांधकाम मोरोपंत पिंगळे याचे देखरेखीखालीं झालें. शिवाजीच्या या कृत्यांनीं विजापुरच्या दरबारास त्याजविषयीं बराच संशय आला. परंतु जहागिरीच्या बंदोबस्तासाठीं या किल्यांची जरूर आहे व यामुळे सरकारचाच फायदा होणार आहे, असें शिवाजीनें दरबारास कळविलें. दरबारानें या कामीं शहाजीचा जाब घेतला. परंतु ह्या गोष्टी आपणांस माहीत सुद्धां नाहींत, असें शहाजीनें दरबारास कळवून, पुण्यास दादाजी कोंडदेव यास खरमरीत पत्र लिहून, शिवाजीचा बंदोबस्त करण्यास सांगितलें. हा प्रकार स. १६४६ तच घडला असावा.

किल्ला बांधण्यास अवकास लागत असल्यामुळे राजगड बांधण्याची सुरुवात पुष्कळ अगोदर झालेली असावी, आणि त्या वेळीं तोरणा हस्तगत झालेला नसावा. राजगड बांधल्यावर तोरणा सहज हातीं आला. हे किल्ले ताब्यांत घेण्याचें व बांधण्याचें कारण असें होतें कीं दक्षिणेस रोहिडखोऱ्यांत बांदल देशमुख राहत होते, ते शिवाजीस अनुकूल नव्हते. त्यांजला कब्जांत आणण्यासाठीं हे दोन किल्ले शिवाजीनें हस्तगत केले. या योगानें स. १६४६ त महाराष्ट्रराज्याची मुहूर्तमेढ भक्कम रोंवली गेली. ( रा० राजवाडे ).

( ३ ) संभाजी मोहिते याचें उच्चाटन.—स. १६४७ त दादाजी कोंडदेव मरण पावल्यामुळें जहागिरीची संपूर्ण व्यवस्था शिवाजीकडे आली. मागील राहिलेला वसूल मागण्याकरितां शहाजीकडून मनुष्यें आलीं असतां शिवाजीनें त्यांस ‘ इकडे खर्च वाढल्यामुळें येथचा पैका आम्हासच पुरत