यानें जी पलटण तयार केली त्यांतील शिपायांनीं नोकरीवर रुजू होते वेळीं
आपण पेशव्याशीं इमानानें वागूं अशी शपथ घेतली होती. या शपथेला मागाहून
एक पुस्ती * जोडण्यांत आली, कीं इंग्रजांशीं पेशव्याचा सलोखा असे पर्यंत आपण
हें इमान पाळूं: अर्थात् बाजीरावानें जेव्हां इंग्रजांवर युद्ध पुकारलें तेव्हां कॅ. फोर्ड
अगर त्याचे सैनिक यांनीं पेशव्याशीं इमान पाळण्याचें प्रयोजन उरलें नाहीं,
असें इंग्रज लेखक फोर्डच्या विश्वासघाताचें समर्थन करितात. पण आपल्या
फौजेकडून आपली मान कापून घ्यावी इतका बाजीराव खचित खुळा नव्हता.
फोर्डशीं स्नेह ठेविल्यामुळें मोर दीक्षित इंग्रजांस फितुर झाला आहे अशी बातमी बाहेर
पसरली होती ती खोटी होती. बाहेरील इंग्रज फौजांचा भरणा येऊन दाखल झाला
नाहीं तोंच इंग्रजांस गांठावें, असा बाजीरावाचा निश्चय झाला आहे ही गोष्ट दीक्षितानें
अंतस्थपणें फोर्ड यास कळविली; आणि युद्ध सुरू झाल्यास तुम्ही बाजीरावाचें साह्य
करावें अशी विनंति केली. त्यावर फोर्डनें दीक्षितास साफ कळविलें, कीं मी आपल्या
देशबांधवांशीं लढणार नाहीं. निदान तुम्ही तटस्थ तरी राहावें असें दीक्षितानें त्यास
कळविलें, तेंही त्यानें मान्य केलें नाहीं. नंतर उभयतांचे पुष्कळ बोलणें पुढील प्रसंगा-
संबंधानें झालें, त्यांत लढाईच्या प्रसंगांत आपलें कांहीं कमजास्त झाल्यास उभयतां
पैकीं जो कोणी मागें जिवंत राहील त्यानें मयताच्या बायका मुलांचा सांभाळ करावा
असें वचन एकमेकांनीं दिलें. दुर्दैवानें खडकीच्या लढाईंत मोर दीक्षित प्रथमच गोळा
लागून मृत्यु पावला. +

* मूळ कागद संपूर्ण छापलेला आहे त्यांत ही पुस्ती नाहीं. पे. द. यादी नं. ३५.
+ डॉ. कोटस (Coats).—मोर दीक्षित व कॅ. फोर्ड यांच्या एकमेकांस अंतर
न देण्याच्या शपथा झाल्या, त्यांत डॉ. कोट्स याचाही जीव रक्षण करावा असा
ठराव झाला होता. हा डॉ. कोट्स स. १७९७ पासून पुण्याच्या रेसिडेन्सींत नोकरीस
होता. गोस्तन-देवींचा उपाय नुकताच डॉ. जेन्नर यानें इंग्लंडांत प्रसिद्ध केला
त्याचा प्रसार या डॉ. कोट्सनें पुण्यांत पुष्कळ केला, आणि त्या कामांत पुणेकरांचा
लोभ संपादिला. देवी काढून घेण्यास लोक धजेनात, तेव्हां लोकांस उदाहरण घालून
देण्याकरतां बाजीरावानें आपली बायको वाराणसीबाई इजला डॉ. कोट्सकडून मुद्दाम
देवी काढून घेतल्या. पुण्याच्या रेसिडेन्सींतला पहिला डॉ. टॉमस क्रुझो हा होय.
त्याची बदली ता. ५-७-१७९४ रोजीं होऊन त्याच्या जागीं जेम्स फिंडले आला;
आणि फिंडलेच्या मागून स. १७९७ त कोट्सची नेमणूक झाली, तोच पेशवाई
अखेर तेथें होता.