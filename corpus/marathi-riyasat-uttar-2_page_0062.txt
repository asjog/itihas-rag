फत्ते व्हावी, आणि त्यांच्या फौजांनीं दिल्लीस येऊन बादशाहीस हात द्यावा अशी
बादशहाची टोंचणी हिंगण्यांस सारखी चालू होती. मीर्झा नजफखान कारभार
करी त्याच्या हातांत बादशहा सर्वस्वी वागत होता. या नजफखानाच्या कबजांत
आपण राहूं नये, मराठ्यांनीं आग्रा-दिल्लीचा कबजा घेऊन नजफखानास काढावा,
अशी मराठ्यांकडे बादशहाची मागणी होती. 'इंग्रजांशी आम्हीं इकडे बिघाड
केल्यावर, मराठ्यांकडील आश्रा पक्का न राहिला तर आम्ही एकले पडून त्यांचे
काबूंत सांपडूं तें न करावें,' असें बादशहा वारंवार हिंगण्यास सांगे. सारांश, इंग्रज-
मराठ्यांच्या युद्धाकडे सर्व हिंदी संस्थानिकांचे डोळे लागून राहिले होते. स.
१७८० च्या ऑगस्टांत ग्वालेर किल्ला इंग्रजांनीं घेतल्याबरोबर बादशाही उमरोव
साशंक झाले. सबब एक मातबर मराठा सरदार सदैव बादशहापाशीं फौजबंद ठेवावा,
अशी पेशव्यांकडे हिंगण्यांनीं मागणी केली. गुजरातेंतून स. १७८० च्या उन्हा-
ळ्यांत उज्जनीस येतांना महादजीनें सुद्धां हिंगण्यास लिहिलें कीं, 'नजफखानांनीं
इंग्रजांस बलवान् होऊं न द्यावें. शुजा उद्दौल्याचे घरांत इंग्रजांचा पाय शिरला
असतां, त्यांनीं सारेंच हाताखालीं घातलें, हें त्यांस न समजेसें नाहीं, आम्ही
लवकरच इंग्रजांचें पारिपत्य करून त्या प्रांतीं येतों.' त्याप्रमाणें हिंगण्यांनीं बादश-
हाशीं संधान राखिलें. बादशहा म्हणे, 'इंग्रजांची तोफ जलद चालते, आमचे
तोफेस बार व्हावयास विलंब लागतो. यास्तव लढाऊ फौज कुमकेस आल्यास
इंग्रजांस मारूं शकतील. पातशहाचे मनांत नजफखान नसावा, त्यांचे कबजांत न
राहवें, मराठ्यांचे काबूत राहवे. हरिपंत अथवा महादजी शिंदे, एकानें दिल्लीस
राहून दोन लक्ष दरमहा पातशहास देऊन करोडींचीं स्थळे हस्तगत करावीं,' असें
ईर्षेनें बादशहा बोले. पण ग्वालेर शिंद्यांच्या हातची गेल्याबरोबर बादशहाचा
धीर खचला. पुनः हैदराने इंग्रजांस मद्रासेकडे तंबी दिल्याची बातमी येतांच उलट
खाऊन त्याचें लक्ष मराठ्यांकडे लागलें. सारांश, विजयपराजयाच्या बातम्यांबरोबर
समस्त हिंदी सत्ताधीशांचीं अंतःकरणें कशीं हेलकावे खात होतीं, हें पाहिलें म्हणजे
तत्कालीन राजकारणाची कल्पना होईल. वास्तविक सालबाईचा तह पुरा होऊन
स्थिरस्थावर झाली, तेव्हांच बादशाहीच्या कारभारांत लक्ष घालण्यास महादजीस
फुरसत सांपडली. सबब त्यानें काय उद्योग केला त्याचें वर्णन आतां करावयाचें
आहे. (Franklin's Shah Alum, Kanungo's Jaths, दि. म. रा.
भाग १ ले. १ ते ५० )