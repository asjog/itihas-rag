‘कोणाशीं राजकारण करणार नाहीं,’ अशा अर्थाचीं २४ कलमें फोर्डेनें स्वहस्तानें
सही करून लिहून दिलीं होतीं. हा कंपू घोडनदीच्या कांठीं शिरूर येथें ठेवण्यांत आला.
पेंढाऱ्यांचा बंदोबस्त करण्यांत बाजीरावानें फौजेची मदत करावी असें इंग्रजांनीं
सांगितल्यावरून त्यानें आणखी एक गोसाव्यांचा नवीन बेहडा तयार केला, त्याजवर
मनोहरगीर गोसावी याची नेमणूक केली. परंतु मनोहरगीर स. १८१३ च्या एप्रिलांत
मरण पावला, तेव्हां त्याचे जागीं रूपराम चौधरी याची नेमणूक झाली.
खर्च वाढला म्हणून बाजीराव मामलती चढावानें देऊं लागला, तेव्हां त्याचा
वसूलही पुष्कळ वाढला. “ कामास लायक नसला तरी चढ बोलला कीं त्यास मामलत
सांगावी अशी पैदास सालोसाल वाढत गेली. देवस्थानें, धर्मादाय इनामें इत्यादींवर
किती चढ कबूल करायचा याचें मान राहिलेंच नाहीं. पांच हजार मामलतीवर
पन्नास हजार बोलला तरी त्याजकडे मामलत सांगावी असा प्रकार होऊं लागला.
अखेरीस बाक्या खूप थकल्या. त्याबद्दल कित्येक मामलतदारांस अटकेंत घातलें तरी
बाकी वसूल झाली नाहीं. ” सामान्यत: बाजीरावाचे मुलखाचा वसूल सालाचा १।
कोट रुपये होता. त्यापैकीं सालाचे ५० लाख तरी तो शिल्लक टाकी. सन १८१५ त
त्याचे शिलकेंत ५ कोटी ऐवज नगद होता. मोदी व त्रिंबकजी यांनीं बाजीरावास
सल्ला दिली कीं मागें पुढें इंग्रजांशीं कलह जुंपणार; सबब फौजेची तयारी अगोदर-
पासून नीट ठेवावी. त्यासाठीं अनेक युक्त्या त्यांनीं बाजीरावास सुचविल्या. सन
१८१४ च्या आश्विनांत दुसऱ्यांदां कार्तिकस्वामींच्या दर्शनाची सबब काढून बाजी-
रावानें बरोबर नेण्यासाठीं म्हणून आणखी फौज ठेविली. स्वारी कर्नाटकांत निघाली
तेव्हां धारवाडचा किल्लेदार बापू सिंदे पेशव्याचे भेटीस आला. त्या प्रसंगीं
किल्ला त्रिंबकजीचे स्वाधीन करा असा हुकूम त्यास बाजीरावानें फर्माविला.
त्यावर बापूजी सिंदे यानें सांगितलें, मी त्रिंबकजीचे हवालीं किल्ला करीत नाहीं.
दुसरा कोणी सरकारचा कारकून यावा त्याचे स्वाधीन करतों. त्यावरून त्रिंबक-
जीनें बापूजीच्या तोंडात मारून त्यास कैद केलें; आणि जबरदस्तीनें किल्ल्याची
सोडचिठ्ठी लिहून घेतली. नंतर सिंद्याचा फडणीस गंगाधरपंत यास बरोबर घेऊन
डेंगळा किल्ला घ्यावयास गेला. किल्ल्यांत बापूजी सिंद्याचे बंधू कुटुंबसह होते. गंगाधर-
पंतानें डेंगळ्यास बाहेर बसविलें, आणि सांगितलें, ‘ मी पुढें जाऊन सर्व तजवीज
करून तुम्हांस बोलावतों ! आपण किल्ल्यांत गेला आणि सांगून पाठविलें, ‘ किल्ला देत
नाहीं. ’ त्यावरून त्रिंबकजी परत आला, आणि पेशव्याबरोबर कार्तिकस्वामीस गेला.