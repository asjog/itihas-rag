कौरव-पांडव संगर- तांडव द्वापरकालीं होय अती ।
तसे मराठे गिलचे साचे कलींत लढले पानपतीं ॥

गडकरी.

उद्योग करूं लागल्यावर मराठी रियासतीचें काम कसकसें वाढत गेलें ह्याची हकीगत पूर्वीच वाचकांस सादर केला असल्यामुळे ह्या भागाच्या प्रस्तावनेंत विशेष कांहीं सांगण्यासारखें नाहीं. पूर्वार्ध, मध्यविभाग, व उत्तरार्ध असे मराठ्यांच्या इतिहासाचे तीन भाग संकल्पित आहेत. पैकीं पूर्वार्ध, व मध्यविभाग १ (१७०७ ते १७४०), आणि मध्य-विभाग २ ( १७४० ते १७६१ ), या पूर्वी प्रसिद्ध झाले असून त्याच कालखंडांपैकीं प्रस्तुत मध्य-विभाग ३ ह्यांत सन १७५० पासून १७६१ पावेतोंचा उत्तर हिंदुस्थानांतील मराठशाहीचा समग्र वृत्तान्त आला आहे. म्हणजे यांत मुख्यतः पानिपत प्रकरणाचा इतिहास देऊन नानासाहेब पेशव्याच्या कारभाराचा समारोप केला आहे. विषयपूर्ततेसाठीं मराठशाहीतील कित्येक प्रसिद्ध ऐतिहासिक घराण्यांचे वृत्तान्त व उपलब्ध झाल्या तितक्या वंशावळीही ह्या भागांत दिल्या आहेत. आपला इतिहास अद्यापि बनावाच्या स्थितींत असून संशोधन व चर्चा सारखी चालू असल्यामुळें अद्यापि ह्यांत पुष्कळच भर पडण्याजोगी आहे. तत्राप प्रसिद्ध झालेल्या सामग्रीचा शक्य तितका उपयोग मीं केला आहे. यांत अपूर्तता किंवा दोष राहिले असतील ते कृपा करून कळवावे, म्हणजे पुढील आवृत्तींत दुरुस्ती करितां येईल.