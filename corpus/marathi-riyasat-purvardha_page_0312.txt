सामना करून शिवाजीनें त्यांत चांगला जय मिळविला, त्यामुळे त्यांचें
स्वातंत्र्य राजरोस स्थापन झालें.
    पूर्वींचे तह मोडून विजापुरकर व सीदी हे दोघे शिवाजीवर उठले,
तेव्हां त्यांची खोड मोडण्याकरितां शिवाजीनें एकाएकीं आपलें आरमार
घेऊन दक्षिण किनाऱ्यावर चाल केली. एकदम बारसिलोर येथें येऊन
सुरतेप्रमाणें त्यानें मोठी लूट मिळावली. तेथून गोकर्णास जाऊन देवदर्शन
घेऊन मोठा दानधर्म केला. नंतर चहूकडे फौजा पाठवून प्रांतांतील मोठ-
मोठ्या शहरांतून पैसे गोळा केले. कारवारच्या लोकांनीं त्यास कांहींसा
अटकाव केला, पण त्यांचें कांहीं न चालतां शिवाजीनें खंडणी वसूल
केली. या स्वारींतून शिवाजी जलमार्गानें परत आला. त्या वेळच्या
जलप्रवासानें समुद्रावरील मार्गांची अनिश्चितता मनांत येऊन, स्वतः होऊन
अशा सफरींत जावयाचें नाहीं, असा त्यानें निश्चय केला. पुनः शिवाजीनें
जलप्रवास केला नाहीं.
    सन १६६४ चे अखेरीस किंवा १६६५ चे आरंभीं शिवाजीनें खालील
पत्र मुनशी नीलप्रभूचे हस्तें दक्षिणेतील मोगल अधिकाऱ्यांस लिहिलें:--
    ' आज तीन वर्षे बादशहाचे मोठेमोठे सल्लागार व योद्धे आमचा
प्रदेश काबीज करण्यासाठीं चालून येत आहेत, हें तुम्हां सर्वांस माहीत
आहेच. बादशहा हुकूम फर्मावितात, 'शिवाजीचे किल्ले व मुलुख काबीज
करा. ' तुम्ही जबाब पाठवितां, 'आम्ही लवकरच काबीज करितों.' आमच्या
ह्या कठिण प्रदेशांत नुसता कल्पनेचा घोडा सुद्धां नाचविणें कठिण आहे,
मग तो प्रदेश काबीज करण्याची गोष्ट कशाला ! भलत्याच खोट्या
बातम्या बादशहाकडे लिहून पाठविण्यास तुम्हांला लाज कशी वाटत
नाहीं ! कल्याणी व बेदरचे किल्ले उघड्या मैदानांत होते ते तुम्हीं काबीज
केले. आमचा प्रदेश अवघड व डोंगराळ आहे. नदी नाले उतरून जाण्यास
वाट नाहीं. अत्यंत मजबूद असे साठ किल्ले आज माझे तयार आहेत.
पैकीं कांहीं समुद्रकिनाऱ्यावर आहेत. बिचारा अफझलखान जावळीवर
फौज घेऊन आला आणि नाहक मृत्युमुखीं पडला. हा सर्व प्रकार आपल्या
बादशहास कां कळवीत नाहीं ! अमीर-उलउमराव शाएस्तेखान आमच्या
या गगनचुंबित डोंगरांत व पाताळास पोंचणाऱ्या खोऱ्यांत तीन वर्षे
सारखा खपत होता. ' शिवाजीचा पाडाव करून लौकरच त्याचा प्रदेश