झाल्यावर बखत्यारनें ता. १४-११-१८०३ रोजीं लॉर्ड लेकशीं तह करून आपला बचाव केला.

५. बादशाही उमरावांची व महादजीची भेट, मीर्झा शफीचा खून ( स. १७८२-८३ ).-पातशाही धोरणासंबंधीं १२-४-१७८४ रोजीं महादजी नानास लिहितो, 'नजफखान मेल्यापासून पातशाहीत बहुनायकी जाली. पातशहास खर्चास मिळेना, तेव्हां त्यानें इंग्रजांकडे राजकारण लाविलें कीं, आम्हांस दरमहा खर्चास देऊन तुम्ही राज्याचा बंदोबस्त करावा. त्यावरून इंग्रजांचें व पातशहाचें राजकारण चाललें. पातशहाचा कारभार रुक्ष; शीखांचा दंगा विशेष. चार सरदारांत एकजीव नाहीं. पूर्वी दिल्लीचें राजकारण आपले हातीं राहवें म्हणून पातशहाजादा व मीर्झा शफीशीं भेटून खातरजमा केली होती,त्यास मीर्झा शफी ता. २३-९-१७८३ रोजीं मारला गेला. तेच समयीं तिकडील बंदोबस्ताचा विचार करावा तर गोहदचे कामास टाकतां नये असें जाहलें. त्या संधींत पातशहानीं इंग्रजांकडे सिलसिला चालविला. आतां तें राजकारण मोडावें तर पैक्याची व फौजेची अनुकूलता सध्यांच असली पाहिजे. आम्हांकडील प्रकार आपणास माहीत आहेच. गुजरातची मोहीम करून आल्यावर इकडे इंग्रजांची मोहीम पडली. त्याजवर ग्वालेर व गोहद हीं कामें झालीं. आम्ही देशींहून स. १७८० त निघाल्यापासून आजपर्यंत मसलतीच पडत गेल्या. त्यामुळे वोढीचा प्रकार विशेष जाला आहे. पातशहाचे खर्चास अविच्छिन्न दरमहा पावला पाहिजे. सरदारांची सरबरा करून शीखांचा बंदोबस्त करणें, त्यास खर्चाची तजवीज सरकारांतून होऊन आल्यास आमचेकडून सरकारचाकरीस अंतर व्हावयाचें नाहीं. '

वर म्हटल्याप्रमाणें स. १७८२ तच दिल्लीच्या कारभारांत महादजीनें लक्ष घातलें. मीर्झा नजफखान मेल्यावर बादशाही उमरावांत दोन पक्ष झाले. अफरासिआबखान व अनूपगीर गोसावी यांचा एक पक्ष, आणि मीर्झा शफी, हमदानी व नजफकुलीखान यांचा दुसरा पक्ष. अफरासिआबखान व नजफकुलीखान हे दोन चेले मयत मीर्झा नजफनें पुढें आणिले होते. मीर्झा नजफची बहीण हमसिरा बेगम व तिचे तिघे मुलगे मीर्झा शफी, मीर्झा जाफर व झैनुलबिद्दीन हे सर्व बादशाही कारस्थानांत भानगडी करूं लागले. मीर्झा शफी, अफरासिआबखान, नजफकुलीखान व हमदानी हे सर्व मीर्झा नजफखानाचे चेले फौजा बाळगून होते. त्यांपैकीं हमदानी शफीशीं बाकाबाक करी. केव्हां सलूखही