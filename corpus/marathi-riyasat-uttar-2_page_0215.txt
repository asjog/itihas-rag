गोसावी प्रकरणांत महादजीनें नानास खालील खोंचदार अभिप्राय लिहून कळविला: ‘ गोसावी यानें प्रयोग केला तेणेंकरून शरीरास उपद्रव होऊन दोन तीन महिने शरीर स्वस्थ नव्हतें. अशा गोष्टी असून, त्यास झांशीस पाठवावें, त्याची सल्तनत घेऊं नये, पुढें त्याचे आचरणाप्रमाणें होणें तसें होईल, म्हणोन आपण लिहिलें, त्यावरून आश्चर्य वाटलें. गोसावी यानें प्रयोग करून आम्हांस मारावयाचा विचार करावा, त्याचें साहित्य आपणाकडून असें व्हावें, हें भाऊपणास उचितच आहे ! अलीबहादरांचे लिहिल्यावरून आम्हांस पत्रांवर पत्रें यावीं आणि आम्ही पांचसात पत्रें पाठविलीं असतां त्यांचें उत्तर येऊं नये. ज्याचा वशिला असेल त्याचें साहित्य होऊन उत्तरें यावीं. आमचा वशिला एक धनी किंवा ईश्वर आहे. आपला आमचा भाऊपणा आम्हांकडून देशीं असतां घडला न घडला हें सर्व ध्यानांतच आहे. इकडून धन्याचें काम पडलें त्यास व भाऊपणा म्हटला तेथें दुसरें जालें नाहीं. आपलाही भाऊपणा शर्तीचाच होता. सांप्रत पत्रें येऊं लागलीं या अन्वयें पाहतां शर्तच झालीसी दिसण्यांत आली.’ *

३. अलीबहादराचा कार्यद्रोह ( स.१७९०-९१ ).—उत्तरेकडील राजकारणांतील भयंकर अव्यवस्था आणि तिजबद्दल नाना फडणिसाची जबाबदारी व्यक्त करणारा एक खुलासेवार कागद इतिहाससंग्रहांत छापलेला बोधप्रद आहे. नानाचा एक हस्तक विठ्ठलराव गोपाळ तांबे जयपुरास होता, त्यानें तेथून ता. २५-७-१७९१ रोजीं, म्हणजे राजपुतांचा पाडाव होऊन महादजीचा बंदोबस्त पूर्ण झाल्यावर, जयपुराहून नानास समस्त हकीकतीचें पत्र लिहिलें, त्यांतील विचार तिऱ्हाईत दृष्टीचे, वस्तुस्थितीचे निदर्शक व निर्भीड समजण्यास हरकत नाहीं. महादजीनें अलीबहादरास पराक्रमाची संधि आरंभापासून कशी दिली हें मागें आलेंच आहे. हे उपकार त्यानें कसे फेडले हें या कागदांत चांगलें दिसून येतें. तांबे लिहितो, ‘तिगस्तां गोसावी अलीबहादराजवळ आला. त्यांचीं व पाटीलबावांचीं बोलणीं होऊन सरकारांत पत्रें गेलीं; आणि गोसावी दहापांच माणसांनिशीं कैदेंत होता. नंतर सरकारचीं पत्रें आलीं कीं, पाटीलबावांचे हवालीं करूं नये, झांशीत ठेवावा. त्यावरून त्यांनीं पाटीलबावांजवळ श्रीमंतांचे पायाची शपथ