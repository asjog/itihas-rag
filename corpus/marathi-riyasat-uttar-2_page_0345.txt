उत्तर मराठशाहीत पूर्वीची गनिमी पद्धत सोडून पाश्चात्यांची कवाइती पद्धत अनेकांनीं स्वीकारिली, तिची व्यवस्था डी बॉयनच्या प्रयोगावरून कळून येते. या नवीन पद्धतीनें नफा नुकसान काय झालें याचा विचार कै. प्रो. हरिभाऊ लिमये यांनीं ‘ कवाइती कंपू व देशी संस्थानें ’ या उत्कृष्ट निबंधांत केला असून तो अभ्यासकांनीं वाचावा अशी सूचना आहे.

३. पेरॉन * ( १७५५-१८१४ ).—डी बॉयनचा जोडीदार पेरॉन हा त्याच्या अगदीं उलट होता. त्याचाही जन्म फ्रान्सांतच ‘ शाटो डूल्वा ’ गांवीं स. १७५५ त होऊन सफ्रांच्या आरमारी फौजेबरोबर तो स. १७८२ त हिंदुस्थानांत आला. पुढें त्यास डी बॉयननें आपल्या हाताखालीं घेतलें. म. १७९१त त्यानें आग्र्याचा किल्ला जिंकून घेतल्यानें त्याजवर दौलतरावाची मर्जी बसली, आणि त्यास चंबळपासून सतलजपर्यंतच्या तमाम प्रदेशाचा संपूर्ण कारभार दौलतरावानें सुपूर्त केला. एवढा अधिकार महादजीनेंही डी बॉयनला दिला नव्हता. पेरोन रणांगणावर शौर्य दाखविण्यांत कमी नव्हता, पण त्यास अक्कल कशी ती नव्हती. महादजीच्या तुलनेनें जसा दौलतराव हीन, तसाच डी बॉयनच्या तुलनेनें पेरोन होय. डी बॉयन निघून गेल्यावर शिंद्याच्या कवाइती फौजेचें आधिपत्य पेरोनकडे आलें. हें काम त्यानें म. १७९६ पासून १८०३ पर्यंत आठ वर्षे केलें. तो कृतघ्न, स्वार्थपरायण व क्षुद्र खटपटी करण्यांत निमग्न असे. आपण येथून दोन कोट रुपये कमावून युरोपास नेले असें तो स्वतःच सांगतो. या रकमेवर त्यानें बावीस वर्षे स्वदेशांत यथेच्छ चैन केली.

पेरोन व दौलतराव ही जोडी अगदीं जशास तशी होती. दोघेही उल्लु व अविचारी, थोड्याशा विजयानें असे फुगून जाणारे कीं, मग कोठल्याही गोष्टीचें भान राहावयाचें नाहीं. म. १८०२ च्या आरंभीं दोघांचीही सर्वत्र चलती होऊन त्यांस आकाश ठेंगणें झालें. उत्तरोत्तर पेरोन दौलतरावास कस्पटासमान समजूं लागला. शिंद्याच्या एकूण एक अनुभवी सरदारांस त्यानें दुखविलें, आणि त्या सर्वांनीं दौलतरावाकडे त्याबद्दल कागाळ्या केल्या. दौलतरावानें स. १८०२ च्या आरंभीं त्यास उज्जैन येथें भेटीस बोलाविले. त्या भेटींत पांच लाख रुपये नजर करून पेरोनने दौलतरावाची समजूत केली.