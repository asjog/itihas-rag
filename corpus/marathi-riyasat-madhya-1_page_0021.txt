मदत केली. ‘तुह्मीं स्वामिकार्यास अंतर केला नाहीं’ असे शाहूचे उद्गार आहेत. मराठशाहींत शाहूचा खरा प्रवेश लांबकानीसच झाला असें दिसतें. कारण येथेंच त्यास अनेक मराठे सरदार, आपला खरा धनी परत आला, अशा भावनेनें सामील झाले. त्यांत मुख्य इसम परसोजी ऊर्फ परशुराम भोसले होय. ‘ सरदारी करून राहत असतां परसोजी व साबाजी भोसले बंधु फौजबंदी करून शाहू महाराजांस आडवे येऊन भेटले. शाहू राज्याधिकारी नाहींत ऐसें ताराऊसाहेबांनीं उत्तर केलें असतां, परसोजीनीं पुरतेपणीं अंगीकार करून राज्या-सनीं बैसविलें. ’ ‘ स्वामी परराष्ट्रांतून स्वराज्यांत आले, त्या प्रसंगीं तुह्मी परसोजी भोसल्यांची जमेनिशी करीत असतां, त्यांचे तर्फेनें स्वामींचे दर्शनास येऊन लांबकानींचे मुक्कामीं दर्शन घेतलें. परसोजीस फौजेनिशीं स्वामींचे दर्श-नास आणिलें. ते प्रसंगीं तुह्मीं सेवा बहुत एकनिष्ठेनें केली, ’ असें शाहू बापूजी सोनाजी दिघे यास लिहितो. हा बापूजी दिघे रोहिडखोऱ्यांतील वतनदार राजा-रामाचे वेळेपासून शंकराजी नारायण सचिवांचे बरोबर मोगलांशीं लढत असून, त्यास पदातीं पन्हासहस्री हा किताब होता. त्यास परसोजी भोसल्यानें राजाराम महाराजांपासून आपल्या जमेनिशींचे कामावर नेमून घेतलें होतें. शाहू खान-देशांत येतांच त्याचा पक्ष स्वीकारण्याविषयीं बापूजीनें परसोजींचें मन वळविलें. ‘ परसोजीने जमावसहित येऊन शाहूची भेट घेतली. ’ शाहूचा जम दक्षिणेंत चांगला बसण्यास प्रथम हेच दोन इसम मुख्य कारण झाले. यांच्याचमुळें शाहू राज्याचा खरा वारस अशी लोकांत खातरजमा होऊन, बागलाणांत वावरणारे हैबतराव निंबाळकर व नेमाजी शिंदे यांनीं शाहूचा पक्ष स्वीकारला. तसेंच पिंगळे पेशव्यांचा हस्तक पारोळ्याचा चिमणाजी दामोदर हाही शाहूस मिळाला. हे उपकार जाणून बापूजीस पुढें शाहूनें सात गांवच्या कुलकर्णीची सनद दिली.

लांबकानीचा मुक्काम शाहूस चांगलाच यशस्वी झाला. ‘ स्वामीचा अभ्युदय प्रसंग होऊन या प्रांतीं आगमन झालें हें ऐकतांच तुम्ही जमावानिशीं लांब-कानीस हजर होऊन सेवाधर्म केला. त्यावरून मालीना दोन हजार होन स्वार मुक्रर केले असे, ’ अशी रखमाजी किन्हळे यास ११-६-०७ ची आज्ञा आहे. अशीं आणखी किती तरी पत्रें शाहूनें लिहिलीं असलीं पाहिजेत.