सबब राज्यास आपल्या हातीं ठेवून संस्थानचा बंदोबस्त करून आपला पैसा वसूल करावा, असा विचार ठरवून आम्ही जालमसिंग कोटेवाले यांचे मदतीनें भीमसिंगास मेळवून घेतलें; आणि राणाजीजवळ कोटेवाल्याचा बंदोबस्त करून दिला. सांप्रत होळकर तेथें आले, त्यांनीं प्रथम भीमसिंगाचें पारिपत्य करून राणाजीचा बंदोबस्त करण्याचें ठरविलें. हें मारवाडे व जयपुरवाले यांस कळतांच, त्यांचें लक्ष साऱ्यांचा एकोपा असावा, याचा विचार होळकरांचे ध्यानांत येत नाहीं. आजपर्यंत सगळ्यांच्या फुटी आपसांत पाडल्या, तेव्हां आपला प्रवेश इकडे झाला. ज्याचे घरांत फूट नसेल तेथें युक्तीचे वाटेनें फूट पाडावी, तें न होतां उलटे हे रांगडे एकत्र करून देतात. उदेपुरवाले राणे व कोटेवाला यांचें लक्ष सरकारांत. आपले आश्रयावर आजपर्यंत ते रांगडयांत न मिळाले. असें असतां सांप्रत होळकरांनीं मारवाडयांचा पक्ष अंगीकारिला. आपले हातें सर्वांस एक करून दिल्यानें पुढें आपला परिणाम कसा हें ध्यानांत आणावें. आपसांत आपली फूट दिसों न द्यावी. अलीबहादर इकडे येऊं लागले, तेव्हां त्यांसीं विपर्यास दाखविले. अलीबहादर आमचे रानांतून गेल्यास लुटून घेऊं असें रांगडे व जयपुरकर बोलत गेले. त्यास होळकरांनीं उत्तर कांहीं न केलें. अलीबहादरांचा प्रकार असा, तेव्हां आमचा त्यांचा तर भाऊपणाच. देशीं होते तेव्हांपासून इकडे येण्याविशीं लिहित गेलों व महेश्वरीं आल्यावर इंगळे पाठविले. पत्रामागें पत्रें रवाना केलीं. इस्मईल्याची लढाई मारल्यावरही इकडेच यावें, मेवाडचे मार्गें न जावें म्हणून पैदरपै लिहिलें असतां, इस्मईल्याची लढाई मारल्यावर तुम्हीं इकडे न येणें अशीं पत्रें आलीं म्हणोन सरकारांत लिहिलें. यावरून सर्व अर्थ आपले ध्यानांत येतील. ज्यांत सरकार नक्ष दाबाची गोष्ट ती व्हावी. या गोष्टीने दुही दिसणार नाहीं आणि सर्व हिंदुस्थानी दबून राहील. इकडील बंदोबस्त श्रीमंतांचे प्रतापें पूर्ववत् करून दिला. इतःपर अलीबहादरांचा बंदोबस्त करून दिल्लीस येऊं. आतां आम्हांस इकडे राहणें नाहीं. फूट न दिसावी याकरितां हें लिहिण्यांत येत आहे.’ *

२. तुकोजीचा कार्यभेद (स. १७८८ उत्तरार्ध).—स. १७८८ पासून पुढील तीन चार वर्षांचे ऐतिहासिक कागद बरेच विस्तृत उपलब्ध आहेत.