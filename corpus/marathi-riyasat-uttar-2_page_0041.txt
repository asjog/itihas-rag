६. देवराव हिंगण्याची शिष्टाई (स.१७९३ मार्च-डिसेंबर १७९४).—
स. १७९२ त महादजी शिंदे पुण्यास आला, तेव्हां मागें हिंदुस्थानचा कारभार
तुकोजी पाहूं लागला. त्या वेळीं महादजीचे कारभारी गोपाळराव भाऊ, लखबा-
दादा, डी बॉयन वगैरे हिंदुस्थानांत होते. त्यांचें व तुकोजीचें सडकून वांकडें
आलें; आणि उभयतांची कोटयाच्या उत्तरेस लाखेरी येथे प्रचंड लढाई
ता. २०-९-१७९२ रोजीं होऊन तुकोजी पराभव पावून परत इंदुरास आला.
येतांना त्यानें शिंद्याचें उज्जनी शहर रागारागानें लुटलें. शिंदे-होळकरांचा हा
बेबनाव अत्यंत अनर्थावह व राज्यास अपायकारक असल्यामुळे तुकोजीची
समजूत घालून त्यास दक्षिणेत आणण्याकरितां नानाफडणिसानें आपले
दोन भरंवशाचे इसम देवराव महादेव हिंगणे व बळवंतराव काशी कात्रे यांस
इंदुरास पाठविलें. या वकिलातीचीं देवरावाचीं १५ पत्रें सन १७९३ मार्च पासून
डिसेंबर स. १७९४ पर्यंतचीं इतिहाससंग्रहांत छापलेलीं खुलासेवार असून तीं
होळकरांच्या दरबाराची व तदनुषंगानें मराठशाहीची शोचनीय स्थिति स्पष्ट
दाखवितात. सबब येथें त्यांचा गोषवारा देणें जरुर आहे. सन १७९४ अखेर
तुकोजी दक्षिणेंत आला. तदुत्तर पुढील सालच्या खडर्याच्या स्वारीत व सवाई
माधवरावाच्या मृत्युसमयीं तुकोजीचा मुक्काम पुण्यास असून तेथेंच तो पुढें
वागला, तेव्हां त्याचे सर्व मुलगे जवळ होते. ( खरे ३५१०-३५२१. )

इंदुराहून ता. २९-३-१७९३ रोजीं नानास पत्र आलें, त्यांतील मजकूर
‘तुकोजीबाबांचे नांवें पत्रें आणलीं तीं त्यांस दिलीं. देशीं येण्यास चित्तांत बहुत
संशय आणितात. बाईची ताकीद वारंवार सरकार लक्षानें व आपले लक्षानें
चालावें हे बहुत; यास्तव जावेंसे म्हटलें असतां जातो मात्र म्हणतात, परंतु पुत्र-
मोह सुटत नाहीं. काशीरायास दौलतीचीं वस्त्रें व मल्हाररावास लिहिणेंपढणें गुण
मात्र आहेत, ते मोहदृष्टीनें दिसतात, यास्तव मल्हाररावानीं कारभार करावा व
कारभारी होईल त्यानें खर्चास पुरवावें व कारभारी यांनीं काशीरायाचे संधानांत
चालावें. या विचारावर काशीरायास वस्त्रें बाईकडून देववावींसें सिद्धांतांत आणून
मुहूर्तविचारणा देखील झाली. तेव्हां कनिष्ठ पुत्र मल्हाररावांनीं व सरदारांचे
विचारें बाईस सांगून पाठविलें कीं, तुकोजीबावा आहेत तों वस्त्रें कोणास देऊं
नयेत. त्यांचे मागें होणें तें होईल. कदाचित् तुम्हांस करणेंच तर आधीं दौलत
वांटून द्यावी. तसें न केल्यास बखेडा होईल, काशीराय नाहीं किंवा मी नाहीं,