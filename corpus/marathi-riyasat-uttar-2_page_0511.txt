रामशास्त्री ता. २०-१०-१७८९ रोजीं वारल्यानंतरचा वरील हुकूम आहे,
यावरून त्यास त्यांची संमति होती असें म्हणतां येत नाहीं. पण रामशास्त्री
याच्यामागून न्यायाधिशीवर आलेला अय्याशास्त्री वरील हुकुमाच्या विरुद्ध
होता असें दिसतें. तो व त्या वेळचे कित्येक विद्वान् व तज्ज्ञ ब्राह्मण प्रभूंच्या
तर्फेनें भांडत होते. पुण्यांत हें प्रकरण कैक वर्षे गाजत होतें. स. १७८८ च्या
पावसाळ्यांत ‘ ब्राह्मण आपणांस श्रावणी करूं देत नाहींत अशी फिर्याद प्रभूंनीं
नानाफडणिसाकडे नेली. नाना बोलले, श्रीमंतांकडे जा. त्यावरून प्रभु लोक
श्रीमंत पेशव्यांकडे गेले. त्यांनीं उत्तर केलें कीं, कै. नारायणराव साहेबांनीं निवड
केली तसें वागावें व रामशास्त्री यांजकडे जावें. इतकें होय तों सायंकाळ
झाला. प्रभु उपाशीं व श्रावणी राहिली. दुसरे दिवशीं ब्राह्मण येऊन
नानाचे दरवाजापुढें बसले. त्यांनीं अय्याशास्त्री यांजकडेस निवाडा करण्याची
परवानगी दिली. अय्याशास्त्री यांनीं अंतर्यामीं प्रभूस मिळोन भेद देऊन नानांस
समजाविलें. नानास बहुत राग आला. निश्चय केला कीं, प्रभूंचें पारिपत्य करावें.
इतक्यांत दुसरें ग्रामण्य सोनारांचें उपस्थित झालें. ’ त्यावरून पुढें हुकूम सुटला
तो वर दिला आहे. पुढें बाजीरावास पेशवाई मिळाल्यावर त्यानें प्रभूस वेदोक्त
कृत्यें करण्याची परवानगी दिली, याचें कारण बहुधा रघुनाथरावाचे साह्यकर्ते
पुष्कळसे प्रभु लोक होते, त्यांस दुखवूं नये अशी या पितापुत्रांची भावना असावी.
परंतु पेशवाई बुडाल्यावर फिरून या वादा स रंग चढला. ता. ३०-९-१८२७ चें
शंकराचार्यांचें आज्ञापत्र सुटून प्रभूंचीं वेदोक्त कृत्यें बंद करण्यांत आलीं. त्यानंतर
चिंतामणराव पटवर्धन यांच्या उठावणीनें ता. १८-१२-१८३६ चें आणखी
एक आज्ञापत्र शंकराचार्यांचें प्रभूंच्या विरुद्ध सुटलें. त्यांतही नारायणराव पेश-
व्यानें कबुली लिहून घेतल्याप्रमाणेंच सक्त अंमल करावा असा निर्णय आहे.
एकंदरींत धर्मसंरक्षणाच्या आपल्या कर्तव्याचा ब्राह्मणांनीं उगाच अतिरेक केला
असें या प्रकरणांत दिसून येतें. जोपर्यंत राज्याच्या उद्योगांत समस्त लोक नेटानें
वावरत होते तोंपर्यंत अशा शुष्क विषयांकडे लक्षच देण्यास लोकांस फुरसत
नव्हती. राजकीय उद्योग बंद पडत चालले, तशी या विषयांस तेजी आली
राज्यकर्ते त्यांत विशेष लक्ष घालूं लागले हीच राज्याच्या अवनतीची खूण समजली
पाहिजे. रामशास्त्री याची या विषयाची समजूत काय होती तें स्पष्टपणें कोठें
नमूद झाल्याचें आढळत नाहीं. परंतु नारायणरावानें प्रभूकडून सक्तीनें कबुली