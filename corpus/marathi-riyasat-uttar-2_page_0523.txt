दिवशीं शनिवारीं ताप होताच. तिसरे दिवशीं रविवारीं अपघात झाला. त्याचें पत्र हैदराबादेस गोविंदराव काळ्याकडे गेलें, त्यांत ‘ उडी टाकली ’ असें स्पष्ट वाक्य आहे. तें पत्र असें.

‘ द्वादशीचे दिवशीं श्रीमंतांस ज्वरांशांत वायु झाला होता. प्रातःकाळीं गणपतीचे दिवाणखान्यावर रंगमहाल आहे, तेथें निद्रेचें स्थान, तेथें गेले. पलंगावर बसले होते. वायूचे भिरडींत काय मनास वाटलें न कळे, पलंगावरून उठून दक्षिणेकडील खिडकींत उभे राहिले. खिजमतगार यानें शालेस हात लाविला कीं, येथें उभें राहणें ठीक नाहीं. तों एकाएकींच तेथून उडी टाकिली. खालीं दीड भाला खोल कारंजी हौद आहे, तेथें कांठावर पडून आंत पडले. उजवी मांडी मोडून हाड बाहेर निघालें. दांताची कवळी पडली. नाकावाटे रक्त निघालें. तेथून उचलून नानांनीं ऐने महालांत नेलें. तबीब आणून हाड बसवून, टाके देऊन शेक केला. चहूं घटकेनंतर शुद्धीवर येऊन डोळे उघडले. वायूचा प्रकोप होताच. कांहीं सावध होऊन बोलत, कांहीं वेळ भ्रंश होऊन बोलत. आश्विन शुद्ध १४ सात घटकांनंतर पौर्णिमा मंगळवार, ते दिवशीं प्रथम घटका रात्रीं कैलासवासी जाले. म्हणोन बाळाजी रघुनाथ व केशवराव कोंडाजी यांचें पत्र मुक्काम हैदराबाद येथें आलें.’ ( रा. खंड ५ शेवटचा कागद ).

‘स्वारीहून आल्यावर श्रीमंत पर्वतीखालीं रमण्यांत जाऊन घोडीं फेरूं लागले व हत्तीच्या वगैरे लढाया लावूं लागले. भाले, बोथाट्या खेळून हरणामागें शिकारीस जात होते. कारभारी नाना यांनीं नवी पेठ वसवून नांव हणमंत पेठ ठेविलें, ( तिचें नांव हल्लीं नानाची पेठ चालतें. ) विजयादशमीचा उत्सव करून आल्यानंतर द्वादशीस दिवाणखान्यांत असतां अकस्मात मेघडंबरी बंगल्याचे पायरीवरून कारंजाचे नळीवरून खालीं पडले. कोजागरीचे दिवशीं सावध असतां कारभारी यांस बोलावून म्हणों लागले कीं, आमचे शरीराचा भरंवसा नाहीं, दादासाहेबांचे पुत्रास आणावें, तों सायंकाळीं अवतार समाप्त जाला. ’ असा मजकूर पेशवे शकावलींत आहे. मल्हारराव चिटणीस सातारकर या वेळीं सज्ञान व हयात; तो जें लिहितो तें सामान्यतः जबाबदारीचें व साताऱ्यास प्रचलित असलेलें वर्तमान म्हणतां येईल. तें असें. ‘एके दिवशीं घोडीं फेरावयास गेले तेथें पोटांत तिडीक होऊन ज्वरांश जाला. चित्ताचे ठायीं सर्व हुकमत बाळाजी जनार्दन यांची. आपणांकडे कांहीं नाहीं. सर्व काळ त्यांचे नजरबंदींत. हें परम असह्य. रघुनाथ-