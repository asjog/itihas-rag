नाहीं तर मराठीराज्याचा फैलाव हिंदुस्थानावर होऊं लागला, तसें राज्यकारभाराचें क्षेत्र विस्तृत झालें, लायक मनुष्यांची जरूर भासूं लागली, दळणवळण व प्रवासाची संधि वाढली, वाई, झांशी, सागर, मिरज, कर्नाटक, नागपुर अशा शेंकडों ठिकाणीं शेंकडों दक्षिणी कुटुंबांच्या नवीन वसाहती होऊन, महाराष्ट्रीयांचें जीवनक्षेत्र विस्तृत झालें. थोड्या बहुत अंशानें आज जसा इंग्रजी राष्ट्राचा फैलाव पृथ्वीभर झाला आहे, तसाच थोडासा प्रकार हिंदुस्थानांत झाला. तेव्हां अशा सुसंधींत महाराष्ट्रांतील शेंकडों नव्हे हजारों घराणीं हिंदुस्थानभर फैलावलीं. तीं फक्त पेशव्यांच्या जातीचींच नव्हतीं. शेणवई, प्रभु, मराठे, व्यापारी, सर्व धंद्यांचे व जातीचे लहान मोठे लोक हिंदुस्थानभर फैलावले. बडोदें, इंदूर, धार, ग्वाल्हेर, झांशी, नागपूर वगैरे शेंकडों नवीन राजधान्या उत्पन्न झाल्या, त्या वरील सर्व जातींनीं गच्च भरल्या गेल्या. भोसले, शिंदे, होळकर यांसारखे सरदार आपापल्या लष्करांत मुद्दाम दक्षिणेंतील मराठ्यांची भरती करीत असत, आणि निरनिराळ्या हुन्नराचे लोकही ते मुद्दाम आपल्याबरोबर घेत. तेव्हां पेशव्यांनीं ब्राह्मणांस मात्र उत्तेजन दिलें, बाकीच्यास मागें लोटलें, हा प्रकार त्या वेळच्या स्थितीची माहिती घेतल्यावर खरा वाटत नाहीं. विसाव्या शतकांतील दृष्टीनें अठराव्या शतकाचा विचार केल्यास असे प्रमाद उत्पन्न होतात.

सरदारांच्या गृहकलहांत अथवा मयत सरदारांचे वारस निवडण्यांत पेशवा नानासाहेब कपटानें किंवा अन्य तऱ्हेनें तंटे उपस्थित करून, पुरातन घराण्यांचा उच्छेद करीत असे, असाही आरोप या पेशव्यासंबंधानें कित्येक ठिकाणीं केलेला आढळतो. निरनिराळ्या घराण्यांच्या संबंधानें प्रत्यक्ष उदाहरण घडलें असतां या आरोपाचा विचार केलाच आहे. परंतु हा आरोप पुराव्यानें सिद्ध नाहीं. याच्या उलट, घराण्यांचें संरक्षण करण्यांत पेशव्यानें शिकस्त केली, असे पुरावे आहेत.

नानासाहेबाने राज्यातील संस्थानास सुव्यवस्था लावून ती राखण्याचा प्रयत्न मनापासून किती केला, हें सावंतवाडीच्या उदाहरणावरून चांगलें