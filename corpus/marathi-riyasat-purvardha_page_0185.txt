व्यवस्था ठरवून दिली ( Bhonslays of Satara by Frere-इ. संग्रह ). हें काम त्यानें पुण्यास आपल्या जहागिरीवर राहून स. १६३७ त केलें. ह्या सालींच दादाजी वगैरेंच्या सल्ल्यानें पुढें जहागिरींत काय कामें करायचीं, कोणतीं धोरणें व काय व्यवस्था ठेवायची, हें शहाजीनें ठरवून दिलें. ह्या वेळीं शिवाजी लहान होता. परंतु तें ठरविण्यांत व विवेचन करण्यांत तो हजर असेच. लहानपणचे हे संस्कार म्हणजे पुढील उद्योगाचेंच शिक्षण होय. स. १६३९ त शहाजी रणदुल्लाखानाबरोबर श्रीरंगपट्टणकडे होता, त्यापूर्वी पुढील बेत ठरला असला पाहिजे. कारण ‘ प्रतिपच्चंद्ररेखेव वर्धिष्णुर्विश्ववंदिता । शाहसूनोः शिवस्यैषा मुद्रा भद्राय राजते ’॥ हें शिवाजीच्या मुद्रेंतील प्रसिद्ध वाक्य स. १६३९ च्या ऑक्टोबरांतीळ एका कागदावर आहे ( खं. १५-४३१ ). आज ही मुद्रा प्रतिपदेच्या चंद्ररेखेप्रमाणें अल्प असली तरी ती उत्तरोत्तर वृद्धि पावून सर्व लोकांना वंद्य होणार आहे. ही शहाजीपासून शिवाजीला प्राप्त झाली असून, केवळ लोककल्याणाकरितां ती धारण केलेली असल्यामुळेंच ती शोभते. असा ह्या वाक्याचा अर्थ खोंचदार असून मुद्रा हें राज्यचिन्ह असल्यामुळें तें, पुष्कळ मागचा पुढचा विचार करून, अनेक शहाण्या माणसांच्या अनुमतीनें, जबाबदारी ओळखून, धारण केलेलें होतें. शिवाजीच्या अखेरपर्यंत सर्व कागदपत्रांवर हेंच त्याचें वाक्य झळकतें. स. १६३९च्या अगोदर वर्ष सहा महिने तरी ही मुद्रा धारण केलेली असावी. अर्थात् ही सर्व योजना शहाजीच्या विचारानें होत होती; आणि जिजाबाई व दादाजी कोंडदेव ह्यांनीं शिवाजीच्या हातून ती तडीस न्यावयाची होती. शिवाजीच्या हुशारीविषयीं त्यांस खात्री वाटत असून, त्याच्या हातून हें काम तडीस जाईल, ह्या विषयीं त्या वेळीं संशय वाटत नव्हता. अर्थात् मालोजीनें ज्या धिष्टाईनें आपलें वजन दरबारांत स्थापन केलें, जी धिष्टाई शहाजीनें वीस वर्षे प्रत्यक्ष आचरून दाखविली, तीच धिष्टाई शिवाजीनेंही पुढें चालवून, आरंभिलेलें कार्य सिद्धीस न्यावयाचें होतें. ह्या कार्याचा आरंभ पुण्यांत स. १६३७-३८त झाला.

पुणें शहर शहाजीच्या जहागिरींत असल्यामुळें, तेथेंच राहण्याचा त्याचा मनोदय फार दिवसांचा असेल. शहाजीनें दुसरें लग्न केल्यावर केव्हां तरी पुण्यास वाडा बांधण्याची जरूर त्याला वाटूं लागली. शिवाजीचें किंवा