चांगले बांधले जातील असे सर्व प्रदेश से. वस्लीनें कबजांत घेतले, ही गोष्ट व्यक्त
होते. महादजीची कन्या बाळाबाई शितोळे, गुरु मन्सूर साहेब, तहाचें बोलणें
करणारा मुनसी कवलनयन, बुगाजी जामदार, आमदोजी जाधव व वरदाचार्य या
लोकांस सिंद्याकडून पूर्वी जहागिरी होत्या, त्या त्यांजकडे अव्याहत चालविण्याचें वचन
वस्लीनें दिलें. यावरून अनुमान होतें, कीं या मंडळींनीं तहाचे वेळीं वस्लीकडे वशिला
लावून आपला मतलब त्या ठरावांत उगवून घेतला.

सिंद्यास बराचसा गोंजारून इतक्या लवकर हा तह वस्लीनें कां सिद्धीस नेला हें
एक गूढ आहे. गोहदचे राण्याचें व अंबूजी इंगळ्याचे प्रकरण त्या वेळीं इंग्रजांकडे
घाटन असून तें सिंद्यास जाचक होणार होते. यशवंतराव होळकर उत्तरेंत जाऊन.
तिकडील मुलखांत दौलतरावास इंग्रजांविरुद्ध उठवू लागला. वस्लीबंधूंस खर्चाची टंचाई
अतिशय पडून ते घाबरे झाले. अमृतराव इंग्रजांशीं बिथरला, तेव्हां बाजीरावाचे जागीं
त्यास पेशवाईवर आणण्याचा घाट चालू झाला. सबब तूर्त सिंद्याशीं मिटतें घेऊन वस्लीनें
अडचणींत सांपडलेला आपला हात सोडवून घेतला; आणि यशवंतराव होळकरास
अलग करून त्याचा सूड घेण्याची बाजीरावाची इच्छा होती तीस अप्रत्यक्ष भर
दिली. या गोष्टी खालील उताऱ्यांत स्पष्ट दिसतात.

'सिंदे भोसले व इंग्रज यांजमध्यें तह व्हावयाचें कारण जे, अंबूजी इंगळे वगैरे
हिंदुस्तानी फौज होळकर सुद्धां लखनौंत जाऊन तेथून कलकत्ता प्रान्तीं इंग्रजांचे
मुलखांत दंगा मांडिला, व लखनौकर गव्हर्नर आग्ऱ्याचे लढाईत पडले. यामुळे
इंग्रजांची निम्मी बाजू खचली. मसलतीस आणीक वरीस दोन वर्षे लागण्याचा
सुमार दिसूं लागला. तेव्हां हरतऱ्हा करून तिघां सरदारांचा व श्रीमंतांचा तह करून
बचाव करावयाचे तजविजींत इंग्रज आहेत. विलायतेहून हुकूम आला जे, 'मराठ्यांशी
बखेडा न करितां समेट करून श्रीरंगपट्टणास जावें. त्यावरून वस्लीनें समेट केला.
बाजीरावास स्थापावें असें तहाचे वेळीं इंग्रजांचें बोलणें होतें. परंतु सिंदे व भोसले
यांचा आग्रह, कीं चिमाजी आपास अथवा अमृतरावाचे मुलास स्थापावें. असें
जाहलेस तह करूं, नाहीं तर करीत नाहीं. फराशीसांचाही नेट इंग्रजांस लागला, तेव्हां
बोलणें मान्य करणें भाग पडलें. (खरे ले. ६७५४ व ७४)

'सिंद्याचे प्राचीन शेणवी सरदार पांचसात असामी ब्रह्मावर्तास होते. त्यांस सिंदे-
होळकर व इंगळे यांनीं खातरजमेचीं पत्रे पाठवून लखबाचा मुलगा (आबाजी ? ),
