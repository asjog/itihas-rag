येथें जहागिरी किंवा सरंजामी पद्धतीचा संबंध येतो. नवीन स्वतंत्र जहागी-
रदार उत्पन्न करावयाचे नाहींत,उलट असलेले कमी करून स्वतंत्र सरकारी फौज
ठेवावयाची अशी योजना बाजीरावानें झटून केलेली दिसत नाहीं.राज्यसत्तेचें मुख्य
साधन जी फौज तिची व्यवस्था एकतंत्री नव्हती. बारभाईच्या कारभारानें कसा
घोटाळा उडतो, याचा अनुभव अनेकवार बाजीरावास आला असतां, तो प्रकार
सुधारण्याचा त्यानें प्रयत्न केल्याचें आढळत नाहीं. दक्षिणेकडील कर्नाटक वगैरे
ठिकाणीं लक्ष घालावयाचें नाहीं असा निर्धार करून, केवळ उत्तरेकडे बाजीरावानें
आपला उद्योग चालविला. यावरून सर्व राज्याच्या कारभारावर देखरेख ठेवणें
हें पेशव्याचें काम त्यास साधलें नाहीं किंवा त्यानें केलें नाहीं, असें ह्मणावें लागतें.
पुढील कामांत मागील अनुभवाचा उपयोग करून दाखविणें हें मुत्सद्देगिरीचें
लक्षण आहे. शिवाय राज्यकारभाराचें मुख्य साधन पैसा. त्याची पैदास
सुरळीत राज्यकाराभाराशिवाय होणें शक्य नाहीं. बाजीराव सदा कर्जांत
बुडालेला असे. ही गोष्ट त्याच्या मुत्सद्देगिरीस कमीपणा आणते.

गनिमी काव्याच्या युद्धपद्धतींत बाजीराव निष्णात होता, ही गोष्ट त्याच्या
पराक्रमांवरून सिद्ध आहे. याच पद्धतीचा पुरस्कार विशेषतः पुढें मल्हारराव
होळकर व रघुनाथराव यांनीं केला. बाजीरावास शिपाईगिरीची हौस होती आणि
शिपाईगडी त्याजवर अनुरक्त असत: पण शिवाजी किंवा इतर थोर पुरुषांप्रमाणें
घरच्या किंवा बाहेरच्या कारभारांत बाजीराव हा लोकांचीं मनें आकर्षण
करून घेणारा नव्हता.या कमीपणाबद्दल बाजीरावाची जबाबदारी किती, शाहूची
किती व परिस्थितीची किती, याचाही विचार झाला पाहिजे. परिस्थितीचा घोडा
बनवून त्याजवर जो भरारी मारतो आणि बिकट प्रसंगांतून आपणास अनुकूल
अशीं साधनें उत्पन्न करितो, तोच थोरपणास पोंचतो.

बाजीरावास राष्ट्रीय भावना होती, आणि मोगल बादशाहीच्या मुळाशीं
आघात केल्यानें त्याच्या शाखा आपोआप पडतील, हा त्याचा अंदाज खोटा
नव्हता.हाताखालच्या सरदारांस व त्याच्या ठिकठिकाणच्या वकिलांस ही भावना
त्याजपासून मिळालेली दिसतें. बाजीरावाची ही भावना दुसऱ्याही सरदारांच्या
ठिकाणीं होती. या भावनेच्या जोरावर वीस वर्षांपर्यंत बाजीरावानें मराठी
राज्याचा विस्तार किती केला, हें त्याच्या आरंभीं व अखेरीस मराठी राज्याची