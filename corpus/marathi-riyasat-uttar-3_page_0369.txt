विस्तृत असल्यामुळे त्यांचा निर्देश येथें करितां येत नाहीं. विशिष्ट अभ्यासकांनीं तीं
वाचलीं पाहिजेत.
सिंद्याच्या समेटाचें काम माल्कम व कवलनयन या दोघांनीं पुरे केलें. त्या
दोघांनीं वाटाघाटी करून ता. २२.११.१८०५ रोजीं नवीन करार ठरविला, त्याचा
उल्लेख मागें आला आहे, त्यास मुस्ताफापुरचा तह म्हणतात. त्यास चढाईचें किंवा
बचावाचें नांव मुद्दामच देण्यांत आलें नाहीं. सूर्जी अंजनगांवचा तह मुख्यतः जमेस
धरून त्यांतील व्यंगें तेवढीं दुरुस्त करण्यांत आलीं. ग्वाल्हेर व गोहदचीं ठिकाणें
सिंद्यास परत देण्यांत आलीं. इंग्रजांनीं दौलतरावास सालीना चार लाखांची नक्त
नेमणूक आणि त्याची बायको व मुलगी यांस प्रत्येकीं दोन लाख अशा नेमणुका
इंग्रजांनीं आपलेकडून दिल्या. चंबळ नदी त्याच्या मुलुखाची हद्द ठरली गेली. राजपूत
संस्थानावरील इंग्रजांनीं आपला ताबा सोडून दिला. सर्जेरावास कारभारांत न घेण्याचें
सिंद्यानें कबूल केलें. अशा रीतीनें सिंद्याचें प्रकरण तात्पुरतें मिटलें.
४ होळकराचा ठराव ( २४.१२.१८०५ ).—सिंद्याची समजूत पडल्या-
मुळे होळकराचा बंदोबस्त होण्यास वेळ लागला नाहीं. मुख्यतः राजपूत संस्थानां-
वरचा हक्क इंग्रजांनीं सोडून दिल्यामुळे होळकराच्या नाराजीचें एक मुख्य कारण
आपोआप नाहींसें झालें. ऑगस्ट महिन्यांत सिंद्यास सोडून होळकर अजमिराकडे
गेला हें पूर्वी सांगितलेंच आहे. सप्टेंबर महिन्यांत त्यानें पंजाबाकडे कूच केलें.
शीख व अफगाण यांच्या साह्यानें इंग्रजांशीं सामना करण्याचा त्याचा तिकडे
उद्देश होता. त्याजबरोबर सुमारें १२ हजार देशी स्वार पांच पन्नास
तोफा व थोडें पायदळ होतें. शेखावटींतून माचेडीकराचे मुलुखास ओलांडून कित्येक
संस्थानिकांस सामील करून घेऊन यशवंतराव पत्याळा येथें गेला. मागून
लेकनें रेवाडी व नार्नोळ येथें आपलीं ठाणीं बसवून यशवंतरावाचा पाठलाग चालविला.
ऑक्टोबरांत लेक मथुरेहून पुढें निघाला. ‘ यशवंतरावानें रणजितसिंग शीखास सामील
होण्याविषयीं कळविलें. तेव्हां राजे यांनीं साफ जबाब न सांगतां चाळवाचाळव चालविली.
यशवंतरावाची व इंग्रजांची गोडी करून द्यावी अशा इच्छेनें उभयतांकडे बोलणें करून
करार मदार ठरले. ‘ प्रथम माल्कम साहेबाकडील पैगाम सलुखाविषयीं मीरखानाकडे
आला होता, मग बाळाराम शेठ आणि मीरखान यांनीं मसलत करून यशवंतरावाचे
कानावर घातलें. त्यांचेंही अंत:करण होतेंच. मग बाळारामास हरनाथसिंगाकडे पाठविलें.
त्यांचें बोलणें होऊन भेटीचा बेत ठरला. लेक साहेबाकडून दोन साहेब भेटीस आले.