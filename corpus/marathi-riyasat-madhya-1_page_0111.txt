साताऱ्यास महाराजांचे दर्शनास गेले’. दिल्लीस्वारींतून आल्यानंतर बाळाजी.
पंतांनीं ऐशीं लक्ष वराई [ ? ] व तीस लाख रुपये जामदारखान्यांत
भरले व फौजेचे देण्याचा बोभाट महाराजांकडे तिळभर ठेविला नाहीं. वरकड
सरदारांस कामगिरी सांगितली म्हणजे त्यांचे लोकांचा गवगवा सरकारांत पडून
मनस्वी देणें लागत होतें. बाळाजीपंताचे कारभारापासून कोणास पैसा देणें पडूं
नये असा तह झाला. येणेंप्रमाणें दिल्लीवरची ही पहिली स्वारी सफळ झाली.
स्वराज्य व चौथाई, सरदेशमुखीच्या बादशाही सनदा मिळाल्यानें मराठमंडळास
आनंद झाला. शाहूस कृतार्थ वाटलें. या स्वारीत पैशाचीही प्राप्ति झाली. खर्च
भागून बराचसा खजिना साताऱ्यास आला. सर्व सरदारांस व लोकांस बादशहा-
कडून वस्त्रें पोषाक वगैरे मिळाले. संताजी भोंसले पडला, त्याचा भाऊ राणोजी
यास ‘ सवाई संताजीराव ’ असा किताब बादशहानें दिला. शाहूनें बाळाजी
वगैरे मंडळीस सामोरे जाऊन बहुत सन्मान केला. त्यांनीं नजरा केल्या. ज्यांनीं
कामें केलीं त्यांस बक्षिसें इनामें दिलीं. पांच महालांचें सरदेशमुखी वतन प्रधान-
पंतास महाराजांनीं करून दिलें. सेनापति यांसही वतन इनाम गांव दिल्हे.
भानूच्या कुटुंबास इनामें दिलीं. बाळाजी महादेव भानूचाच नातू पुढे प्रसिद्धीस
आलेला नाना फडणीस होय.

बाळाजीपंत भानु चौथाईच्या सनदा घेऊन पेशव्याचे पालखींत बसून जात
असतां दिल्लींतील लोकांच्या हस्तें मारला गेला, ही आख्यायिका खरी नाहीं.
मात्र मराठे सनदा घेऊन जातात हा प्रकार दिल्लींतील लोकांस आवडला नाहीं
ही गोष्ट खरी. बाळाजी महादेवाच्या मृत्यूचा उल्लेख शाहूनें ऑगस्ट स. १७१९
च्या खालील आज्ञापत्रांत केला आहे. ‘ राजश्री बाळाजी महादेव भानु बाळाजी
पंडित प्रधान यांजबरोबर मजमूनिसबतीनें फडणिसी लिहिण्याचें प्रयोजन होतें,
सबब पंक्ति प्रधान फौजेसहवर्तमान दिल्लीस गेले, तेव्हां बाळाजी महादेव
स्वारीस होते. दिल्लीचे मुक्कामीं युद्धप्रसंग झाला ते समयीं बाळाजी महादेव मृत्यु
पावले. याजकरितां रामाजी महादेव व जनार्दन बल्लाळ यांचें चालवणें स्वामीस
आवश्यक जाणोन, स्वामी उभयतांवरी कृपाळु होऊन मौजे बांकसई गांव इनाम
दिला असे. ( २.८.१७१९ ) दिल्लीहून मंडळी परत आल्याबरोबर लगेच ही
सनद देण्यांत आली आहे.