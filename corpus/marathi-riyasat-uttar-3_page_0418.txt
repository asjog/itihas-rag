नाहीं तर कदाचित पेशवे, सिंदे किंवा कोणी पेंढारी सरदार फौज आणून आपलें वजन
येथें बसवतील, त्यापेक्षां आप्पासाहेबाकडे कारभार जाण्यांत आपलें हित आहे आणि
त्यासच आपण पाठिंबा देणें योग्य होय असें रेसिडेंटानें ठरविलें. ग० ज० चा हुकूम
आला, कीं परसोजी जर सर्वथैव नालायक आहे आणि आप्पासाहेब योग्य दिसतो,
तर त्याच्याशीं तह वगैरे करण्यास कांहीं हरकत नाहीं. मात्र परसोजी अगदींच
नालायक आहे याची खातरी स्पष्टपणें करून घ्यावी. ग० ज० नें हा खलिता ता. १५
एप्रिल रोजीं कलकत्त्याहून नागपुरास रवाना केला; आणि प्रसंग पडल्यास रेसिडेंटाजवळ
फौज असावी म्हणून निजामाची तैनाती फौज कर्नल डोव्हटन याच्या हाताखालीं
एलिचपुर येथें होती, तिला जेंकिन्सचे मदतीस जाण्याचा हुकूम सोडिला. तैनाती
फौजेचा जो तह नागपुरशीं करावयाचा त्याचें स्वरूप पूर्वी पेशव्याशीं किंवा निजामाशीं
केलेल्या तहासारखेंच होतें. बंडाळी मोडून दक्षिण देशचा बंदोबस्त यथास्थित राहावा,
या उद्देशास्तव तैनाती फौज स्वीकारणारांची ही एक नवीन जूट बनविलेली असून,
तो उद्देश सिद्धीस नेण्यासाठीं सर्वांनीं आपआपलें सामर्थ्य एकत्र आणावयाचें असें या
तहांत इंग्रजांचें धोरण होतें. त्यासाठीं इंग्रजांची फौज नागपुरांत राहील तिच्या मदतीसाठीं
भोसल्यांनींही आपल्या जवळील फौज चांगल्या स्थितीत ठेवून ती जरूर पडेल तेव्हां
बिनतक्रार कामगिरीवर पाठवीत जावी; तूर्त ही फौज नर्मदेच्या बाजूस राहून तिनें दक्षिण
उत्तरचा बंदोबस्त राखावा; भोसल्यानें इंग्रजांच्या परवानगीशिवाय दुसऱ्या कोणत्याही
सत्ताधीशांशीं तह वगैरे करूं नये; फौजेच्या खर्चास लागणारी रक्कम महिने महाल
रोख देत जावी, आणि त्या हप्तेबंदींत व्यत्यय येऊं लागल्यास तितक्या उत्पन्नाचा
प्रदेश कायम तोडून द्यावा, अशीं कलमें इंग्रजांनीं सुचविलीं. तूर्त इंग्रजांस प्रदेश-
संरक्षणाची जास्त जबाबदारी अंगावर घ्यावयास नको होती, म्हणून त्यांनीं आपासाहेबा-
कडून खर्चासाठीं रोख हप्तेच बांधून मागितले.

ग० ज० कडून वरील आशयाचे हुकूम रेसिडेंटास आले, त्यामुळे आपासाहेब व
धर्माजी यांची एकवाक्यता होत होती ती बिघडली. धर्माजी व्यसनी व दुष्ट स्वभा-
वाचा होता सर्व जाणते लोक त्याच्या विरुद्धच होते. अशा स्थितीत आपासाहेबानें
परसोजीस भेटून कळविलें, कीं, ‘ मालक आपण आहां च. इंग्रजांचें संधान राखण्या-
साठीं मी तुमचे जवळ बसून सर्व कारभार करितों. पण हा धर्माजी कोणाचें ऐकत
नाहीं याचा बंदोबस्त केला पाहिजे. ’ असें सांगून आपासाहेबानें परसोजीकडून