( ७ ) वाडीचे सावंत.—दक्षिण कोकणांत वेंगुर्ल्याच्या पूर्वेस सावंतवाडी नांवाचें लहानसें संस्थान असून तेथील राजे भोसले आडनांवाचे आहेत. सातारकर भोसल्यांप्रमाणेंच तेही आपली उत्पत्ति उदेपूरच्या शिसोदे घराण्यापासून गणतात. त्यांचा मूळपुरुष मांग सावंत हा पंधराव्या शतकाचे सुमारास दक्षिणेंत येऊन ह्या वाडीप्रांतांत होडवडे म्हणून एक गांव आहे तेथें राहिला. त्या वेळीं हा प्रदेश विजयनगरच्या ताब्यांत होता. विजयनगरचा पाडाव झाल्यावर हा प्रांत विजापुरच्या आदिलशहाकडे गेला. आदिलशाहींतून कुडाळ परगण्याच्या देशमुखीचें म्हणजे जमिनीचा वसूल गोळा करून सरकारांत भरण्याचें काम एका प्रभु घराण्याकडे देण्यांत आलें. त्या कारणानें हें प्रभु देशमुखांचें घराणें त्या भागांत फार दिवस नामांकित होऊन त्यांच्या व सावंतांच्या पुष्कळ झटापटी झाल्या. दळवी आडनांवाचा एक प्रबल मराठा सरदार देशमुखांचे पदरीं राहून सेनापतीचें काम करीत असे. हे दळवी व सावंत कांहीं दिवस एक होऊन देशमुखांचा पाडाव करूं लागले. स. १६२७ च्या सुमारास खेमसावंत नांवाचा पुरुष पराक्रमी होऊन त्यानें विजापुरच्या सुलतानाकडून कांहीं प्रांताची देशमुखी संपादन केली. पुढें त्यांच्या वंशजांनीं कुडाळ येथील प्रभुदेशमुखांचा समूळ नाश करून सर्व प्रांताची देशमुखी विजापुर दरबारांतून आपणाकडे घेतली. देशमुखीच्या कामावरून ‘ देसाई,’ ‘ सरदेसाई ’ वगैरे नांवें अनेक घराण्यांस पूर्वी प्राप्त झालीं, त्याच धोरणानें ह्या सावंतांनींही ‘ सरदेसाई ’ हें उपनांव धारण केलें, तें अद्यापि चालतें. संदर्भाकरितां पुढील त्रोटक हकीकत येथेंच देणें इष्ट आहे.

शिवाजीच्या वेळेस लखम सावंत पराक्रमी होता. त्यानें प्रथम विजापुरची मदत घेऊन शिवाजीशीं विरोध केला, पण त्याजपुढें आपला निभाव लागत नाहीं असें पाहून, त्यानें आपला कारभारी पीतांबर शेणवी यास शिवाजीकडे पाठविलें आणि त्याजबरोबर तह केला, (एप्रिल स. १६५९ ). ह्या तहानें त्या प्रांतांतील किल्ले, ठाणीं शिवाजीनें काबीज केलीं होतीं तीं त्यानें लखमसावंत ह्याचे स्वाधीन केलीं; आणि सावंतानें तीन हजार फौज बाळगून शिवाजीस मदत करावी असा ठराव झाला. हा तह फार दिवस टिकला नाहीं. शिवाजीनें रांगणा ऊर्फ प्रसिद्धगड हा किल्ला काबीज केला, तेव्हां लखमसावंतानें आदिलशहाची मदत घेऊन शिवाजीशीं युद्ध चाल-