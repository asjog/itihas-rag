राज्यास इंग्रजांनीं अपाय केला तर आपण राज्य बुडविले, आणि इंग्रजांचे घरांत
घातलें असें होईल. आपले तरी त्यांत कल्याण इंग्रज करतील असें होणार नाहीं.
तर वडिली या खटपटीत अगदीं पडूं नये.' निजामअलीचा दिवाण सिंद्याची खोड
मोडण्यास टपला होता, त्यास गव्हर्नर जनरलाची सूचना जाऊन निजामाची फौज
परिंडा व राक्षसभुवन येथें जमा झाली. इतकें हैं बुजगावणे कोठेंही शब्दांत न गुंततां
केवळ कपटजालाच्या सामर्थ्यावर बाजीरावानें सिंद्यास भिवविण्यासाठी परभारें
उभे केलें. आपण अगदीं नामानिराळा राहिला.

सिंदेबाजीरावांच्या कलहाचा देखावा बाहेरून कितीही दिसला, तरी दोघांचें
अंतर्याम सर्वथा एक होतें. 'श्रीमंतांचा लोभ दौलतरावबाबांचे जागां फार. २२
जमादिलावली ( १२.१०.१८००) श्रीमंतांची स्वारी सिंद्याचे गोटास गेली.
शहराबाहेर जातांच सर्व लवाजमा मागे ठेवून फक्त पांच असामींनिशीं भेटीस गेले.
सिंदे निजले होते. त्या ठिकाणीं बाजीराव दाखल होतांच जलदीनें उठोन मुजरा केला.
घटकाभर खावंद व सेवक यांचे हास्यविनोद झाले. नंतर दौलतरावांस मेजवानीस
बोलावून त्यांस आपले बरोबरच घेऊन गेले. एका अंबारींत उभयतां श्रीमंत व मागें
दौलतराव चवरी ढाळीत सूर्यास्ती स्वारी पुण्यास आली. रात्रीं मेजवानी होऊन
सिंदे आपल्या गोटास गेले.' हा देखावा पाहून पामर किती थिजून गेला असेल
याची कल्पना करावी ! नाहीं झाला बाजीराव कैद, कीं नाहीं गेला तो पळून. तिकडे
हुबळी येथे वस्लीची मात्र फार ओशाळगत झाली. सिंद्याचीं कांहीं पलटणें कृष्णेच्या
दक्षिणेस पटवर्धनांचे मुलखांत आली होतीं, त्यांचा चक्काचूर उडविण्याकरतां
से० वस्लीचे हात वळवळत असतां त्यास बाजीरावाकडून अवचित सूचना आली
कीं, 'वाघाची स्वारी संपली, आतां तुम्हांस आमचे मुलखांत राहण्याची गरज
नाहीं.' तेव्हां वस्लीस तोंडांत मारल्यासारखें होऊन परत फिरावें लागलें. इकडे
सिंद्याची खात्री झाली की, आपण पटवर्धनांचा मुलूख मागितला, म्हणून त्यांनींच
इंग्रजांस आपणाशीं सामन्यास आणिलें; आपण मागतों तो मुलूख इंग्रजांच्या
व म्हैसूरकरांच्या हद्दीस लागून आहे, त्यांस आपला शेजार बिलकूल खपत
नाहीं; पटवर्धन आपल्याशी वांकडे, त्यांस इंग्रजांचे पाठबळ, तेव्हां त्यांचा
मुलूख बाजीरावानें आपणास कागदावर लिहून दिला, तरी पटवर्धन आपणांस त्यांत
नार्दू देणार नाहींत. कदाचित् त्या कामासाठीं आपण थोडीं पलटणें मार्गे ठेवून दिलीं
तरी त्यांस आपण दूर गेल्यावर इकडे त्राता कोण ? त्यांतून बाजीरावाची या गोष्टीस
