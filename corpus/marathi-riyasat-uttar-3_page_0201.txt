ता. २१-६-१८०१ रोजीं घाटगे दोनशें लोकांनीं पुण्यांत येऊन पाटणकराचे
वाड्यांत राहिला. तेथून बाजीरावाकडे जाऊन त्यानें त्याच्याशीं खलबतें चालविलीं.
बाजीराव व कुंजर यांनीं अत्यंत दीनवाणीचें बोलणें सुरू केलें. कुंजरानें घाटग्याची
प्रत्येक मागणी तोंडानें कबूल केली आणि प्रेमानें त्यास आपल्या घरीं भोजनास
बोलाविले. ता. २६ जून रोजीं घाटगे कुंजराकडे गेला, तों त्याच्या घरीं हुजरातीच्या
लोकांनीं धरणें धरलेलें त्यास दिसलें. भोजनोत्तर घाटग्यानें पैशाचें बोलणें काढतांच
कुंजर त्यास म्हणाला, ' आपण या गोष्टी सर्व लोकांसमक्ष न बोलतां बाजूस जाऊन
बोलूं. ' त्यावरून चार निवडक माणसें घेऊन उभयतां आंतल्या दिवाणखान्यांत गेले.
थोडें बोलणें झाल्यावर कुंजर उठून कांहीं कामानिमित्त बाहेर जाऊं लागतांच
घाटग्यानें तत्काल कपट ओळखून एका हातानें कुंजराचा गळा पकडून दुसऱ्यांनें
तलवार बाहेर काढली. त्या वेळीं यत्किंचित् हालचाल कुंजर करता तर त्यास तेथल्या
तेथेंच कंठस्नान मिळालें असतें. कुंजर बाहेर गेल्यावरोवर मारेकऱ्यांनीं आंत येऊन
घाटग्यास ठार करावें असा संकेत होता, तो घाटग्याच्या प्रसंगावधानानें टळला.
सर्जेरावानें कुंजरास ओढीत रस्त्यावर आणिलें आणि लगेच आपण घोड्यावर बसून
चालता झाला. मात्र या कृत्यानें त्याच्या बेफामपणास आतां ताल राहिला नाहीं. शनिवार
वाडा व पुणे शहर सर्व जाळून राख रांगोळी करतों अशी वल्गना करून त्यानें आपल्या
फौजा दोन दिवस लढाईच्या तयारीनें उभ्या ठेविल्या. तेणेंकरून शहरांत हाहाकार
उडाला. बाजीरावाचा धीर सुटून तो घाटग्याचीं आर्जवें करूं लागला. त्या कामीं
रेसिडेंट पामराची शिफारस सुद्धां बाजीरावानें घाटग्यास आणिली. तितक्यांत शिंद्याची
भयंकर परिस्थिति कळून पुण्यांत जास्त दिवस काढण्याची त्यास सोय राहिली नाहीं.
त्यानें आपला मुलगा हिंदुराव व आपा देसाई निपाणकर यांस पैसे काढण्यासाठीं
बाजीरावाजवळ ठेवून ता. १२-७-१८०१ रोजीं पुण्याहून प्रयाण केलें. जातांना त्यानें
मुलखांत एवढा अनर्थ केला कीं त्याच्या वर्णनाचे लेख वाचतांना गहिवर येतो. 'दोन प्रहरां
सर्जेरावाची स्वारी प्रवरासगमीं प्राप्त झाली. अगोदर कंपू पुढें आला, त्याची कही
संगमांत गेली. त्यांनीं लांकूड फांद्याकरतां ५-४ घरें झोंवडलीं. दो चौ घरचीं पांघुरणें
वस्तभाव हातीं लागल तें नेलें. त्यावर खासा आल्यावर बाळंभट आपाचे भेटीस गेले.
भेट घेऊन हात जोडून उभा राहिला कीं तुमची आज्ञा होईल तर बसेन. मग आपा
बसा म्हणाले तेव्हां बसला, गांवास उपद्रव न करण्याचें कबूल केलें.' अत्याचारांत सुद्धां
सर्जेराव मनुष्य पाहून वर्तन करणारा होता. प्रवरेवरून पुढें जाऊन ऑगस्टअखेर