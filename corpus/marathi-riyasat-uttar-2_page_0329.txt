आणि पूर्वीची त्याची सर्व अढी दूर झाली. निजामापेक्षां मराठ्यांचें बळ व व्यवस्था
वरचढ अशी कॉर्नवालिसची खात्री होऊन, त्यांच्या इमानावर त्याचा विश्वास
बसला. म्हणून जेणेंकरून हरिपंताचें मन दुखावेल असा शब्द न उच्चारण्याची व
शक्य तितकें हरिपंताच्या कलानें वागण्याची खबरदारी त्यानें घेतली. यांतच निजाम
पेशव्यांचें पुढील वैर रुजलें गेलें. पेशव्यांनीं आपणांवर स्वारी केल्यास इंग्रजांनीं
आपणास मदत करावी, अशी निजामाची तोंचणी सारखी केनावे व कॉर्नवालिस
यांस होती; परंतु ‘ या संबंधांत निश्चित जवाब कधीं देऊं नये, ’ असें उभयतांनीं
धोरण ठेविलें होतें. टिपूची मोहीम संपल्यावर वरील विषयाची वाटाघाट सारखी
खर्ड्याच्या प्रसंगापर्यंत चालूच होती. परत जातांना कॉर्नवालिसनें बंगलोरचा किल्ला
टिपूच्या हवालीं केला. पुढें कॉर्नवालिसनें मद्रासकडे जाण्याकरितां हरिपंताचा निरोप
घेतला आणि मशीरुन्मुल्कासह हरिपंत रायदुर्गापर्यंत बरोबर गेले. वाटेंत चिना-
पट्टणचा पेशव्यांचा वकील जनार्दन शिवराम महंमदअलीकडून हरिपंतास पोषाख
घेऊन भेटीस आला. त्यास परत पाठवून कपाटसंगमाजवळ कृष्णा उतरून हरिपंत
ता. २५ मे रोजीं नारपिरावर दाखल झाला. रस्त्यांत रावरंभा यांजकडे जाऊन त्यानें
भेट घेतली. स्वारींतील सर्व व्यवहारांत हरिपंताबरोबर आपा बळवंत, गोविंदराव
काळे व बचाजीपंत मेहेंदळे हजर असून, लहान मोठ्या बाबतींत व खलबतांत ते
योग्य सल्ला देऊन दक्षता ठेवीत. बदामीच्या स्वारीच्या वेळीं गोविंदरावाचा बाप
कृष्णराव हयात होता, त्याच्याच बरोबर राहून हाही बापासारखा हुशार निघाला.
तो व गोविंद भगवंत पिंगळे, तसेंच चिंतोपंत देशमुख, त्रिंबकराव परचुरे, बजाबा
शिरवळकर वगैरे नानाच्या तालमेंतील अनेक गृहस्थ ऐव्हांपासून वरील स्वाऱ्यांत
कामें करून पुढें बाजीरावाच्या राजवटींत प्रसिद्धीस आले.

मेडोझ मोहिमेवर असल्यामुळें त्याच्या जागीं ओक्ले हा गव्हर्नरचें काम पाहत
होता, त्यास ता. २६-२- १७९२ रोजीं खालील पत्र कॉर्नवालिसनें लिहिलें. ‘टिपूचे
मुलगे, दुसरा व तिसरा, आज आमचे छावणींत दाखल झाले. पहिला दहा वर्षांचा व
दुसरा आठ वर्षांचा आहे. हा दुसरा पुढें राज्याचा वारस होणार अशी समजूत
आहे. या मुलांना मी अत्यंत प्रेमानें वागवीत आहें हें सांगणें नकोच. तेही मला
बापाचेच ठिकाणीं मानतात. माझी दहशत त्यांस वाटत नाहीं.’ वरील दोन
मुलांचीं नांवें अनुक्रमें अब्दुल खलील व मोजुद्दीन अशीं असून, ते दोघेही पुढें
रक्कमेचा भरणा झाल्यावर ता. २९-५-१७९४ रोजीं सुटून परत गेले. या दोघां-