पुढापण देण्याचें ठरविलें. तेव्हां वॉकरनें भेदनीति करून आनंदरावाची आवडती
बायको तख्ताबाई इच्या मार्फत तो डाव हाणून पाडला; आणि आपणच फत्तेसिंगास
हाताशीं घेऊन सीतारामास दूर करण्याचा प्रयत्न सुरू केला. फत्तेसिंग देवास वाहिलेला,
कारभारास नालायक अशी हरकत उत्पन्न झाली, तिचें निवारण करण्यासाठीं शास्त्राधार
काढून ता. ३. ४. १८०६ रोजीं फत्तेसिंगाची तुला करण्यांत आली, त्याचे साडेचार
हजार रुपये ब्राह्मणांस वांटून त्यास शुद्ध केलें, आणि त्याचे हातीं मुखत्यारी दिली.
सीताराम केवळ नामधारी बनला. दरम्यान बाबाजीनें दोन वर्षे खपून तलवारीच्या
जोरावर काठेवाडांतील बंडावे मोडून तो प्रांत जिंकिला. हा त्याचा पराक्रम ओळखून
त्याचाही वॉकरनें कारभारांत उपयोग करून स. १८०६ त रीजन्सी कौन्सिल नेमिलें,
त्यांत वॉकर स्वतः मुख्य सत्ताधारी, रीजंट फत्तेसिंग, नेटिव्ह असिस्टंट गंगाधर शास्त्री,
दिवाण बाबाजी आणि मुजुमदार इतके गृहस्थ नेमण्यांत आले हें रीजन्सी कौन्सिल
सं. १८१९ त सयाजीराव अधिकारावर येईपर्यंत कायम होतें. इंग्रजांस काढण्याचे
प्रयत्न सीतारामानें सखाराम व काकाजी यांच्या साह्यानें अतिशय केले, पण त्यांत
त्यास यश आलें नाहीं.
   अशा रीतीनें बडोद्याचे कारभारास रीजन्सी कौन्सिल पचनीं पडण्यापूर्वीच स.
१८१०-११ सालीं कित्येक महत्त्वाच्या गोष्टी घडून आल्या. गायकवाडांची फौज कमी
करण्याचा वॉकरचा प्रयत्न सुरू असतां त्याची प्रकृति बिघडल्यामुळे सं. १८१० त त्यास
नोकरी सोडून जावें लागलें, तेव्हां त्याचे जागीं जेम्स रिव्हेट कार्नॅक याची नेमणूक
झाली. हाच गृहस्थ पुढें मुंबईचे गव्हर्नरीवर येऊन स. १८३९ त प्रतापसिंह छत्रपतीस
सातारचे गादीवरून काढण्यांत प्रमुख होता. मुंबईचा गव्हर्नर जोनाथन डंकन हाही
मुंबईस ऑगस्ट १८११ त मरण पावला. तसेंच बाबाजी आपाजी ता. २८.११.१८१०
रोजीं मरण पावल्यामुळें सीतारामाचें वजन अगदींच कमी झालें. बाबाजीचा मुलगा
विठ्ठलराव यास काठेवाडची सुभेदारी मिळून त्यानें तिकडे गायकवाडांचें वजन
राखिलें. विठ्ठलराव बाबाजीचे वंशास काठेवाड दिवाणजी हें नांव अद्यापि चालू आहे.
धार व बडोदें यांचा संबंध भौगोलिक परिस्थितीने निकट होता, तसाच आप्तपणानेंही
होता. आनंदराव पवार ता. १०.६.१८०७ रोजीं मरण पावला, तेव्हां त्याचा
मुलगा मुरारराव अल्पवयी होता, म्हणून राज्याचा सांभाळ करण्यासाठीं गहिनाबाईनें
बडोद्यांतून सखाराम चिमणाजीस धारेस पाठविलें. तिकडे सखारामचे हातून जम न
बसतां तो तेथेंच ता. ५.१०.१८११ रोजीं मरण पावला, त्या वेळीं त्याचा जोडीदार