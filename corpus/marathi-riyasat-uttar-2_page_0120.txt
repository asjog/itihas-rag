पडेल. यांतून प्रत्ययास येईल तें खरें.’ यावरून महादजीच्या परिस्थितीची कल्पना होईल. सामान्यतः व्यवहारांत असें दिसून येतें कीं, अंगीं पराक्रम नसतां केवळ पूर्वीच्या वैभवावर गुजराण करण्याचा प्रसंग आला, कीं त्या वैभवाचा बडेजाव व बाह्य डामडौल मुद्दाम दक्षतेनें पाळण्याकडे प्रवृत्ति होते. तशी स्थिति या पातशहाची होती. वास्तविक तो महादजीच्या हातांत बाहुल्यासारखा होता, परंतु पूर्वजांचे डौल मिरविण्याची त्यास मोठी हाव होती. शिवाजी विठ्ठल विंचूरकर महादजीच्या छावणींत आल्यावर बादशहाची भेट घेणार होता. तो म्हणाला, ‘पातशहास नजर करून जवळ बसण्याचा माझा परिपाठ आहे. तशी तजवीज झाली पाहिजे. परंतु पाटीलबाबांनीं कळविलें, आमच्याशिवाय दुसऱ्या कोणास जवळ बसण्याची आज्ञा नाहीं. त्यावरून शिवाजीपंत बोलला, आम्हांस तरी भेटीची काय गरज. एक महिना त्याचा मुक्काम पाटीलबाबांजवळ झाला पण बादशहाची भेट नाहीं.’

‘महादजीनें लष्करांत चार वर्षे टांकसाळ घालून नानाशाही रुपया पाडतात, तोच रुपया बाजारांत चालतो व फौजेसही देतात. गुजरातचे स्वारीपासून देशची फौज नवी जुनी फार झाली. सारे कर्जभरी झाले. हिशेबाची वाट पाहवी तर कष्टेबष्टे जाऊन लोकांच्या पदरीं कांहीं पडत नाहीं. सहा वर्षांचे चाकरीस तेरा महिने पदरीं पडतात, ते नानाशाही. घोडीं विकूनही सावकारांपासून सुटका होत नाहीं.’ अशी पैशाकडून महादजीची हलाखी होती.

स. १७८५ सालीं फौज, खर्च, व्यवस्था वगैरे संबंधानें सदाशिव दिनकरानें नानास कळविलेली हकीकत मराठ्यांच्या अव्यवस्थित कारभाराची निदर्शक आहे. ‘पाटीलबाबा देशींहून हिंदुस्थानांत स. १७८० च्या पावसाळ्यांत गेले तेव्हांपासून मुलूख किती सुटला व पातशाही मुलुख किती हातास आला ? मुलखाचा पैसा येत नाहीं म्हणून लिहितोस, तर पैका जातो कोणीकडे, याचा शोध करून लिहून पाठविणें.’ असें नानानें विचारल्यावरून सदाशिवपंत लिहितो, ‘आधीं जमेस ठिकाण असावें, नंतर खर्चास बंद असावा. नियत नीट असावी. प्रथम तीन विचार कायम असावे, तेणेंकरून चालतें. ग्वालेर गोहद भिंड, भदावर प्रांत खंडेराव हरीकडे देऊन दहालक्ष रुपये रसद घेतली. काशीकर राजास पांच लक्षांची जहागीर दिली. फौज-खर्चींत देशच्या मराठ्यांचे हाल पाहतां बेहाल आहेत. घोडीं विकूनही सावकारांपासोन सुटत नाहींत.