पुढे २० जून रोजीं मृत्यु झाल्यावर नानानें हरिपंताच्या मुलांस सांत्वन पत्र लिहिलें, त्यांत हा मजकूर आहे. 'वडील कैलासवासी जाले, मरणापूर्वी दोन घटका माझें नांव घेऊन स्मरण केले, त्यावरून चित्तास फार श्रम वाटले ते ईश्वर जाणे. त्यांचा ऋणानुबंध माझे मनास ठाऊक. पत्र ल्याहावयास लेखणी चालेना, होणार चुकत नाहीं, विवेक करावा. ईश्वराचे नियमाप्रमाणें जी गोष्ट व्हावयाची ती काल- परत्वें होतच आहे.' यावर हरिपंताच्या मुलांनीं नानास जबाब ता. २२ जून रोजी लिहिला तो असाः ' हल्लीं स्वामींचे आज्ञापत्र आले, हे पाहतांच वडि- लांचे पत्राप्रमाणेच असें मनास वाटून श्रम दूर जाला. वडिलांचा व स्वामींचा ऋणानुबंध होता, तो स्वामींचे चित्तास ठाऊक, लिहून कळवावा असें नाहीं. आतां वडिलांचे ठायीं स्वामी, तेव्हां स्वामी श्रम करूं लागले तर विवेकाची विनंति कोणीं करावी ? आम्ही लेकरें, स्वामी वडील, सांभाळ करणे स्वामींकडे, आम्हांस काळजी काय आहे, सर्व भार स्वामींवर, स्वामी सर्वज्ञ आहेत. विशेष विनंति काय लिहूं.' पत्रावर चिंतामण ऊर्फ दाजीबा, रामचंद्र व लक्ष्मण अशीं हरिपंताच्या मुलांची नावें आहेत. हे तिघे व आणखी एक माधवराव असे चार मुलगे त्यास होते. पैकी रामचंद्र ऊर्फ बाबा हाच पुढें कारभारांत वगैरे प्रसिद्ध होता. खडर्थ्याच्या लढाईत पेशव्यांच्या तर्फेनें हाच मुख्य होता. सवाई माधवरावाच्या लग्नांत 'हरिपंताचें पुत्रचतुष्टय संपादक होते.' बाबाची मुलगी चिंतामण- रात्र पटवर्धनास व दाजीबाची बाजीराव पेशव्यास दिलेली होती. हरिपंताच्या योग्यतेसंबंधाने नागपुरकर भोसल्यांचा अभिप्राय. 'हरिपंत बहुतांचे उपयोगी मनुष्य होते. येथील अभिमान व बाणेकरी त्यांजवर होती. बाळाजीपंत नानास सगळा विसांवा त्यांचा होता. आतां मदार बाळाजीपंत नानांवर आहे. त्यांनीं आपले अंगीं अधिक सतेजता आणावी. या दिवसांचे परीक्षेचा इकडील खंबीर समजावा. पंतप्रधान देवशाली पुरुष, त्यांत बाळाजीपंत नाना कृतकर्मे आहेत. ज्यांत स्वराज्याचीं सर्व कामें सतेजतेनें सिद्धीस जातील तें करावें.' 'तात्यांचा कारभार भीडमुर्वत भारी,' असा हरिपंतासंबंधाने परशुरामभाऊचा अभिप्राय प्रसंगार्ने व्यक्त झाला आहे. म्हणजे नेहमीं दुसऱ्याचें भलें करावें अशी त्याची भावना होती. पण राजकारणास निश्चय, साहस, जरब हे गुण लागतात, त्यांची थोडीशी कमतरता हरिपंताच्या टिकाणीं होती. हरिपंतासारखा नरम माणूस नानानें जवळ केला, तो उगीच नव्हे. नाहीं तर दोघांचा खटका उडाल्याशिवाय राहता ना. सखाराम बापू