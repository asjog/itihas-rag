असें स्पष्ट वाक्य उपलब्ध आहे, त्यावरून मृत्यूचें कारण उघड होतें. पानपतच्या संहारानें त्याचें मन उद्विग्न व बेकाबू झालें असेल. परंतु त्याचें शरीर एकाएकीं खचण्यास हाच रोग कारण झाला असावा. कुटुंबांत क्षयाचा प्रादुर्भाव असून शेवटच्या तीन चार महिन्यांतील प्रकृतीचा तपशील या व्याधीला विशेष संभवतो. गोपिकाबाईशीं त्याचें बिनसलें असल्याचा उल्लेख नानाफडणिसाचा आहे. स. १७६० च्या डिसेंबरांत दुसरी तरुण बायको त्यानें केली आणि लवकरच अस्थिचर्मावर शरीरस्थिति आली. बारावर्षांच्या वयापासून २५-२७ वर्षे जबरदस्त उद्योग, दगदग व चिंता यांच्या योगानें त्याच्या शारीरिक व मानसिक शक्ति क्षीण होऊन त्यास अकालीं वार्धक्य आलें. कदाचित् शेवटच्या पांच चार वर्षांत त्याची भरभराट व वाहवा झाल्यानें तो थोडासा आरामप्रिय व विषयलोलुप झाला असावा. सदाशिवराव, रघुनाथराव व गोपिकाबाई इत्यादिकांच्या कौटुंबिक कलहांत गुरफटून त्याचें मन उदास झालेलें असावें. अशा अनेक कारणांनीं क्षयाची वृद्धि होऊन त्यांतच मनःक्षोभानें पेशव्याचा अंत झाला.

शेवटच्या दोन तीन वर्षांत नानासाहेब रंगेल बनून त्यास नाचरंग वगैरेचा शोक उत्पन्न झाला होता. शके १६८० त ‘ शिमग्याचा रंग मोठा केला. श्रीमंत कोंकणांतून पर्वतीस आले. भाऊसाहेब भेटीस गेले. भेटी होऊन वाड्यांत आले. रंग सर्वत्रांवर टाकिला. रंगाची चाल वाड्यांत चालू जाली. शके १६७९ व ८१ या सालींही रंग झाले. शेवटचा रंग पटदुरास झाला. कदाचित् कौटुंबिक कलहांनीं मनास आलेली उद्विग्नता दूर करण्याकरितांही हे रंग असतील. पण ते पुढील अरिष्टाचे पूर्वरंग होते असें वाटूं लागतें.

‘ मंगळवारचे दिडा प्रहरा रात्रीस मृत्यु आला. मृत्यु होतांच बंदोबस्ती केली. जागजागां दहा वीस गाड्यांच्या चौक्या ठेवून वाड्याभोवतीं हजार बाराशें चौकीं ठेवून बंदोबस्ती केली. दुसरे दिवशीं बुधवारीं अग्नि दिला. ते दिवशीं शहरांत मोठा आकान्त जाहला. तशामध्यें कोणी परसैन्य नव्हतें, नाहीं तर मोठा प्रळय झाला असता. इतकें असतां जो आंगऱ्या ( तुळाजी )