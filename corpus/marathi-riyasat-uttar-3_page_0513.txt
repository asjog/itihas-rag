तारीख १८ नोव्हेंबर रोजीं सरकारवाड्यांतील मोजदाद केली; व हरेश्वर भाईस
सांगितलें, कीं गावांत सावकार मंडळीस दिल दिलासा देऊन दुकानें उघडावीं. बुधवार
प्रातःकाळीं दौंडी पिटली, कीं बेटावरील चीजवस्त कोणीं नेली असेल ती सर्व जकाते
यांचे हवेली पाशीं आणून टाकावी. तेथें दोन पहारेकरी बसविले. असा बंदोबस्त
करून गुरुवार तारीख २० रोजीं एल्फिन्स्टनसाहेब कुच करून सिंहगडास गेला.
मागें शहरांत दरोडे वगैरे पडून पुष्कळ धामधुम चालली. तेव्हां पोटसाहेब एल्फिन्स्टन
याजकडे जाऊन म्हणूं लागला, मला कारभार शहराचा सांगावा. एल्फिन्स्टननें उत्तर
केलें, तूं निमकहराम आहेस. आमचे जाती वेगळा रहा. तरवार धरूं नको. कंपनीचे
उपयोगीं पडला म्हणून दरमहा ६ हजार होता तो अडीच केला. अल्फिन्स्टनसाहेब
गारपिरावर राहून शहरचा कारभार करीत. ’ यानंतर पुढें जो बाजीरावाचा पळ
चालला त्याचीं नानाविध वर्तमानें कांहीं खरीं, कांहीं खोटीं पुणे शहरांत वरचेवर
येऊन त्यामुळें लोकांची त्रेधा कशी उडे त्याची विस्तृत अखबार लिहिलेली अवश्य
वाचण्यालायक आहे.

६ वर्तुळाकार पलायन, कोरेगांवची लढाई (१६ नोव्हें०-१ जाने०).—
प्रहर रात्रीस बाजीराव पर्वतीवरून आपलें सामान आटपून पुरंदर कडील रस्ता
धरून आप्पासाहेब सुद्धां हजारों मशाली लावून सासवडाकडे गेला. ही बातमी
थोड्या वेळाने फौजेंत कळतांच बापू गोखले वगैरे सरदार लढाई सोडून श्रीमंतांच्या
बचावासाठीं त्यांचे पाठोपाठ गेले. इकडे आरब व गोसावी हे मोठ्या निकरानें लढले.
पण त्यांचा दारूगोळा संपल्यामुळें बहुतेक ठार पडले व राहिले त्यांनीं पळ काढला,
तेव्हां टेकडी इंग्रजांनी काबीज केली. ता. १७ ला सकाळीं इंग्रज घोरपडीच्या तळावर
चालून आले तेव्हां तेथें तंबू मात्र उभे होते. फौजा सर्व रात्रींच बाजीरावाचे पाठोपाठ
निघून गेल्या होत्या.

खडकी व येरवडा या दोन्ही लढाया बाजीरावाच्या घाबरटपणामुळें निष्फळ
ठरल्या. पहिल्या पासूनच निश्चय करून त्यानें चढावाचें धोरण स्वीकारावयास पाहिजे
होतें. स्मिथची फौज शिरूरहून येत असतां तिच्यावर नुसता एकटा नारोपंत आपटे
न पाठवितां मोठी फौज चालून गेली असती म्हणजे ह्या लढाया पुण्याच्या बाहेर
चालून राजधानीचा बचाव झाला असता. शिवाय लोकांस धीर येण्याकरितां खुद्द
यजमानानें फौजेंत ठासून राहणें जरूर असतें, तें बाजीरावानें न केल्यामुळें त्याच्या
फौजा मोडल्या गेल्या. बाजीराव निघून गेल्यामुळें पुणें शहर इंग्रजांस उघडें सांपडलें,