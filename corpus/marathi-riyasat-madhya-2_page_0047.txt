पुण्यांतून घालवून दिले, असा शकावलींत उल्लेख आहे. नायकांस पुण्यांत वाडा बांधून देऊन त्यांचें वास्तव्य पेशव्यांनींच तेथे केलें होतें. नानाला हें नेहमींचे शुक्लकाष्ठ पुण्यांत आपल्या शेजारी नको होतें. तो नानाप्रकारच्या खटपटी करी, म्हणून त्यास पेशव्यानें कायमचाच पुण्यांतून काढून दिला. अर्थात् तो लगेच उघडपणें पेशव्याच्या विरुद्ध पक्षांत सामील झाला; आणि पुढील साळांत दमाजी गायकवाड व रघूजी भोसले यांच्या कच्छपीं राहून त्यांजबरोबर त्यानें माळव्यावर स्वारी केली, आणि या स्वारींतील कर्तबगारीबद्दल त्यास शाहूनें बारामतीस नवीन जहागीर दिली. या जहागिरींत स. १७४३ सालीं वाडा बांधून नाईक बारामतीस राहूं लागला. तेणेंकरून पुण्यांत त्याचे महत्त्व राहिले नाहीं.

सिरोंजभेलशाची स्वारी आटोपून आल्यावर नानासाहेब १५ जुलई ते २९ सप्टेंबर पावेतों दोन तीन महिने जाऊन साताऱ्यास राहिला. त्या वेळीं गोपिकाबाई व सदाशिवराव हीं बरोबर होतीं. यापूर्वीही सदाशिवराव, रघुनाथराव, व जनोबा हे तिघे मुलगे महिना दोन महिन्यांनीं वारंवार साताऱ्यास जाऊन छत्रपतींस भेटून संधान राखूं लागले होते. ही सर्व राधाबाईची योजना होती; आणि साताऱ्यास पेशव्याचे पश्चात् काय काय कारस्थानें होत, त्यांची खडानखडा माहिती पुण्यास येत असे. वरील स्वारींत दुसरा कांहीं विशेष फायदा झाला नसला तरी पैशाची प्राप्ति नानासाहेबास बरीच झाली. तेणेंकरून मागील कर्ज फेडून पुढील उद्योग नेटानें चालविण्यास त्यास सामर्थ्य आलें. शिंदे, होळकर वगैरे मंडळीस

१. स्वाऱ्यांच्या व इतर हकीगती देताना बहुधा सर्व लहानमोठ्या विधानांस कांहीं तरी आधार आहे. तीन शकावल्या, पुरंदऱ्यांची रोजनिशी (खंड ६), शाहूची व नानासाहेबाच्या रोजनिशा, का. सं. प. या. तील मित्या व बखरींतील उल्लेख वगैरे एकत्र गोठवून या हकीगती तयार केलेल्या आहेत. सर्वच आधार दाखविणें शक्य नाहीं. अभ्यासकांच्या सोयीसाठीं जरूर तितके आधार ठिकठिकाणीं दाखविले आहेत.