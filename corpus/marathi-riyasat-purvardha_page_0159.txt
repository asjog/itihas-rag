आणि अनेक खटपटी व साहसें करून त्यानें आपली प्रतिष्ठा वाढविली. इकडे निजामशाहीवर संकट आलें. अकबर बादशहा तें राज्य काबिज करण्याकरितां चालून आला. खानदेश व वऱ्हाड हे दोन प्रांत त्यानें जिंकिले; आणि अहमदनगर जिंकून बहादूर निजामशहास आग्ऱ्यास नेऊन कैदेत ठेविलें, ( १५९९ ). पुढें चांदबिबी लढत असतां मारली गेली; आणि मलिकंबरनें खडकी येथें राजधानी करून निजामशाहीचा उद्धार चालविला. ह्या संधीतच मालोजीचाही पुंडावा चालू होता. तेव्हां त्यास आपल्या पक्षास मिळविण्याच्या उद्देशानें निजामशाहीच्या मुत्सद्यांनीं पंचहजारी मनसब व जहागीर म्हणून कांहीं किल्ले व ठाणीं नेमून दिलीं. हीं ठाणीं, पुणें, नगर, नाशिक व खानदेश इतक्या ठिकाणीं पसरलीं होतीं. परंतु हे बहुतेक प्रांत अगोदरच मोगलांचे कबजांत असल्यामुळें मालोजीला ही जहागीर संभाळण्यास अतिशय प्रयास पडले. कदाचित् मोगलांवर शह बसविण्याच्या उद्देशानेंच ही जहागीर मलिकंबरनें त्यास दिली असावी. अर्थात् तीन राज्यांशीं व्यवहार ठेवून आपला बचाव करण्याचा प्रसंग मालोजीस आला, आणि अनेक युक्त्या करून त्यानें आपल्या जहागिरीचें संरक्षण केलें. या खटपटींत भोसल्याच्या राज्यलक्ष्मीचा उदय झाला. मालोजीच्या उद्योगांत शहाजी मदतीस होता; आणि त्याच्या योगानें युद्धकारस्थानांत त्यास लहानपणापासून अप्रतिम शिक्षण मिळालें, हें उघड आहे.

६ मराठ्यांच्या उदयाची सिद्धता.—येथवर जी हकीकत सांगितली, तीवरून मराठे लोकांचें वजन राजदरबारीं उत्तरोत्तर कसें वृद्धिंगत होत होतें, हें ध्यानीं येईल. शहाजीचा आयुःक्रम म्हणजे पुढील उद्योगाचा खरा आरंभ होय. ह्या सर्व सरदारांस व देशमुखांस एका कर्तव्ययोजनेंत आणण्याचें काम प्रथम शहाजीनें व पुढें शिवाजीनें केलें. बहामनी राज्याच्या अंमलाखालीं कामें काजें करून त्यांजला युद्धकलेचा व राज्यकारभाराचा थोडथोडा अनुभव येत चालला होता. एका बहामनी राज्याचीं पांच व पुढें तीन राज्यें झाल्यावर त्यांची ही हांव दिवसेंदिवस वृद्धिंगत होऊं लागली. तीन राज्यांच्या झटापटींत स्वतःचें महत्त्व स्थापणें त्यांस सोपें झालें. इतकेंच नव्हे, तर त्यांच्या मदतीशिवाय त्या राज्यांचें चालूंच नये, अशी स्थिति प्राप्त झाली. मोगल बादशहांनीं दक्षिणेतील