नाना कैदेत पडण्यापूर्वी बाजीरावाबद्दल लोकांत पुष्कळ आदर होता, तो आतां सर्व
मावळला. इंग्रज रेसिडेंट यूटाफ पुण्यास होता, त्यानें तर बाजीरावाचा दुष्ट स्वभाव
पूर्णपणें ओळखून त्याची हकीकत पूर्वीच वरिष्ठांकडे लिहून कळविली होती. मनुष्य
कितीही जहांगबाज असला तरी तो नेहमींच लोकांस कसा फसविणार ! कोणावरही
विश्वास ठेवायचा नाहीं आणि सर्वांसच फसवायचें, हा बाजीरावाचा खेळ अव्याहत
चालू राहिला, आणि हा खेळ खेळणारे लोक अंतीं स्वतःचाच सर्वस्वी घात करून
घेतात, तशीच गत बाजीरावाची झाली. नानास अडकवण्याचे बेतांत अमृतराव,
गोविंदराव काळे वगैरे कित्येक इसम बाजीरावास सामील होते, परंतु त्या सर्वांचा गुरु
एक सर्जेराव मुख्य होता. नानाचा अडथळा दूर होतांच बाजीराव आपला कारभार
स्वतःच पाहूं लागला. उगाच नांवापुरतें त्यानें अमृतरावास पुढें केलें. सर्व जमाखर्च
बाजीराव आपले आपण लिहूं लागला. असे कित्येक जमाखर्च त्याच्या हातचे उप-
लब्ध असून त्यांत कित्येक रकमा सांकेतिक तपशिलानें लिहिलेल्या आतां समजत नाहींत.

नानास कैदेत घालणें म्हणजे पर्यायानें राज्यनाश करणें हें पाप बाजीरावानें जोडिलें.
त्यांतून नानाच्या पेक्षां जास्त चांगला कारभार चालविण्याची व्यवस्था त्यानें ठरविली
असती तर ती गोष्ट वेगळी. पण केवळ नानाच्या पैशाच्या लोभास्तव दोघां तरुणांनीं हा
निंद्य प्रकार केला. त्या योगें पुण्यांत व बाहेर लगेच दंगल मात्र सुरू झाली, तिचें स्वरूप
पुढील वाक्यांत दिसतें. “ नानास कैदेत घालण्याचा विधि समाप्तीस गेला. या उपरी
श्रीमंतांचे राज्याचा आळा गेला. आतां जो जबरदस्त त्याचे पागोटें वांचेल. ” वस्तुतः
येथपासून सर्जेराव हा एक नवीनच शनि राज्यास उत्पन्न झाला. नानाचे चार हजार
आरब शहरांत होते, त्यांच्या पगराची बाकी न चुकवितां त्यांस पलटणांकडून
उधळून लावावें किंवा मारून टाकावें असा बाजीरावाचा बेत होता. पण आरबांनीं
शहराची नाकेबंदी केली, आणि ‘ आपण लढून, मरून जाऊं, पण तलब भागल्या-
खेरीज निघून जाणार नाहीं, ’ असा निरोप बाजीरावास पाठवितांच, त्यास कळून
चुकलें कीं, आपल्या वाड्याजवळ या आरबांची व सिंद्यांच्या पलटणांची लढाई
जुंपणार, तेव्हां घाबरून त्यानें आरबांचा पगार चुकवून त्यांस मार्गस्थ केलें. त्यानंतर
सिंद्यांची पलटणें वाड्याच्या बंदोबस्तास होतीं तीं परत पाठवून त्यानें तेथें आपलीं
नवीन तयार केलेलीं पलटणें आणलीं आणि त्यांवर मुख्य अंमलदार आबा काळे
यास नेमिलें. अमृतरावानें बॉयड उर्फ बैट यास स. १७९६ त नोकरीस ठेविलें,
तो अगोदरच स. १७९७ त परत गेला होता.