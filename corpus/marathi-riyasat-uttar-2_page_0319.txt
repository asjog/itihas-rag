असतां त्या ठिकाणीं तुंबळ रणसंग्राम होऊन टिपू पराभव पावून परत पट्टणच्या बचावास धांवत गेला.

ता. १४-५-१७९१ रोजीं परशुरामभाऊ लिहितो: ‘आम्हीं धारवाडचा बंदोबस्त करून तुंगभद्रापार होऊन मायकोंडा, चेनगिरी वगैरे ठाणीं घेऊन रामगिरीस आलों.’ †

पुढें इंग्रज फौजा पट्टणावर चालून गेल्या असतां, त्यांस दाणावैर्णीचा तुटवडा पडून परत फिरावें लागलें आणि मराठा फौजांनीं मोठ्या संकटांतून त्यांचा बचाव केला, तो सर्वच प्रसंग इतिहासांत स्मरणीय झाला आहे. त्याची हकीकत नानानें महादजीस लिहून कळविली ती अशी: ‘हरिपंत व परशुरामभाऊ तुंगभद्रापार गेले, ते नागमंगळास एकत्र होऊन पुढें फौज सुद्धां मेलकोट, श्रीरंगपट्टणापासून दहा कोस, तेथे गेले व लॉर्ड कॉर्नवालिस कलकत्तेकर जनरल जमाव सुद्धां बेंगरुळांतून निघोन श्रीरंगपट्टणास आले. तेथें टिपूची व इंग्रजांची लढाई झाली ( १४ मे १७९१). टिपूच्या चार तोफा पाडाव करून आणिल्या. पुढें इंग्रजांचे लष्करांत महर्गता बहुत होऊन बैल व माणसें बहुत मेलीं. नबाबाची फौज दहा बारा हजार इंग्रजां-बरोबर होती, त्यांचीही दुर्दशा झाली व कांहीं फौज पोटास नाहीं म्हणोन उठोन गेली. तेव्हां इंग्रजांनी मागें बेंगरुळास जावयाचा विचार करून जमाव सुद्धां कोसभर मागें येऊन मुक्काम केला. इतक्यांत हरिपंत तात्या व परशुराम-भाऊ पन्नास हजार फौज व गाडद तोफखान्यानिशीं इंग्रजांचे उपराळ्यास मेलकोटाजवळ जाऊन पोंचले. ता. २८ मे रोजीं मोती तलावा नजीक सर्वांच्या भेटी झाल्या. सरकारची फौज ऐनवस्त आली, त्यावरून जनरलास हिंमत येऊन संतोष होऊन बहुत खुशी केली.’ भुकेनें व्याकुळ झालेल्या इंग्रजी सैन्यास मराठ्यांकडून मुबलक अन्नसामग्री मिळाल्यानें अपरिमित संतोष झाला. पुढें पट्टणास महसरा करावा तर बरसातीचे दिवस, कावेरीस पाणी, अन्नाची महागाई, सबब इंग्रज व मोगल यांनीं बंगलोरास राहावें, हरिपंतांनीं शिऱ्यांचे आसपास व परशुरामभाऊंनीं चित्रदुर्गाजवळ राहावें, आणि पावसाळा झाल्यावर पुनः सर्वांनीं पोक्त तयारीने पट्टणावर चालून जावे असा बेत ठरला. ता. ६ जून रोजीं कूच करून लष्करें आपापल्या सोयीप्रमाणें छावणी करून राहिलीं. हरिपंतास खर्चास नव्हतें, त्याची नड कॉर्नवालिसनें १२ लक्ष रुपये देऊन भागविली. तेव्हां हरिपंतही पुढें