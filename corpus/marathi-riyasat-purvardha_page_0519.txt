चतुरस्र व देशकालज्ञ सत्पुरुषाची संगति शिवाजीनें बरीच केली असली पाहिजे; आणि त्यापासून अडचणीच्या प्रसंगीं शिवाजीच्या मनास शांति व समाधान झालें असेल, ह्यांत संशय नाहीं. मात्र अशा सत्संगापलीकडे शिवाजीच्या प्रत्यक्ष राजकारणांत रामदासानें कोणताही भाग घेतला नाहीं. कोणत्याही बखरींत अगर कागदपत्रांत असा एकही उल्लेख सांपडत नाहीं, कीं ज्यांत रामदासानें स्वतः एखाद्या राजकारणांत अगर राज्यकारभाराच्या बाबतींत यत्किंचित् हात घातला. ' चालला आहे हाच उद्योग पुढें चालवा. तुमच्यासारख्या क्षत्रियानें राज्यच चालविलें पाहिजे, राज्य सोडून आमच्यासारख्या जोग्यांच्या नादीं लागणें तुम्हाला योग्य नाहीं', असें वारंवार रामदास शिवाजीस सांगे. म्हणजे रामदासानें शिवाजीच्या मनाचें रक्षण केलें; त्याचा हुरूप कायम राखिला, आणि त्यास कर्तव्यापासून विमुख होऊं दिलें नाहीं. ' Ramdas was the keeper of Shivaji's mind and spirit.' हें मार्मिक विधान सर्वथैव योग्य दिसतें.

ह्या गोष्टी ध्यानांत ठेवून शिवाजीचें वरील पत्र वाचलें असतां पुष्कळ गोष्टी कळतात. ' मजवर कृपा करून सनाथ केलें, ' म्हणजे शिवाजी कांहीं तरी अत्यंत अडचणींत असून, त्या निराधार दुःखद स्थितींतून रामदासानें त्यास सोडविलें. ' तुमचा मुख्य धर्म राज्य स्थापन करून,' वगैरे जो मजकूर पुढें आहे त्यावरून असें दिसतें कीं, शिवाजीला उपरति होऊन राज्याची दगदग नकोशी झाली होती. ही त्याची विषण्णता रामदासानें दूर करून त्यास धीर दिला; आणि सांगितलें ' तुम्ही उद्योग करा, परमेश्वर सिद्धीस नेईल.' त्याप्रमाणें आचरण केल्यावर शिवाजीचा उद्योग सफळ झाला. पुढें तें सर्व राज्य स्वामीस अर्पण करून, आपण मोकळें व्हावें अशी इच्छा शिवाजीस झाली असतां, रामदासानें पुनः त्यास कर्तव्य करण्यास लाविलें. ' निकटवास घडून वारंवार दर्शन घडावें ' ह्या शब्दांवरून शिवाजीनें रामदासास सज्जनगडावर आणून ठेविलें; आणि तेथील उत्सवांत अष्टप्रधान वगैरे सरकारी कामगारांनीं कोणी काय कामें करावीं व कोणाचे काय हक्क हें ठरवून दिलें. हे प्रघात मराठी राज्यांत अखेरपर्यंत यथासांग चालू होते; आणि कांहीं स्थितिभेदानें अजूनही चालले आहेत. सज्जनगड या नांवावरूनच रामदासाबद्दल शिवाजीची भावना