पेक्षांही अधिक कृपा करूं लागले. मातबर सरदार व सरकारकून प्रधान
यांचे विचाराखेरीज व मसलतीखेरीज तिळमात्र कार्य करूं नये. दुर्व्यसन
व नीचांचा सहवास न करितां, दुर्व्यसनी यांचा बहुत तिरस्कार; असें
करून सर्वास बहुत प्रियकर असें राज्य पूर्वमर्यादेप्रमाणें महाराजांनीं धारे
घालून दिल्याप्रमाणें चालूं लागलें.’ अष्टप्रधानांशिवाय आणखी कर्ती माणसें
पुष्कळ निपजलीं, त्यांचाही राजारामानें योग्य सन्मान केला. ‘ परसोजी
भोसले यास, बहुत कर्ते मर्द जाणून, सेनासाहेबसुभा असें पद व सेना-
पतीप्रमाणें सरंजाम देऊन; गोंडवण, वऱ्हाड वगैरे प्रांतांत अम्मल त्यांनीं
बसविला तो प्रांत त्याजकडे सोपविला. परसोजी हा नागपुरकर भोसल्यांचा
पूर्वज होय. राजाराम परत महाराष्ट्रांत आल्यावर परसोजी राजारामास येऊन
मिळाला, तेव्हां वऱ्हाडांतील चौथाई व सरदेशमुखीचें काम राजारामानें
त्याजकडेसच ठेविलें. सिधोजीराव निंबाळकर यांनीं गोदावरीच्या तीरीं
अंमल बसविला, तो सुभा व ‘सर लष्कर’ हें पद त्यांजला दिलें.’ हें पद
पूर्वी धनाजी जाधव यास दिलेलें असावें, कारण खं. १५-४१ त
धनाजीस ‘सर लष्कर’ म्हटलेलें आहे. जयसिंगराव ही दुसरी पदवी धना-
जीस दिलेली आढळते. खंडेराव दाभाडे यांस सेनाधुरंधर हें पद देऊन,
गुजराथ, बागलाण, वगैरे प्रांतांत ठेविलें. खंडो बल्लाळ याजकडे चिट-
णिसी कायम केली. निळो बल्लाळ यास स्वतःच्या नाटकशाळेचा पुत्र
कर्णराज याजकडील कारभार दिला. याशिवाय आणखी पुष्कळ सरदार
प्रसिद्धीस आले, त्यांचीं नांवें यथास्थळीं देण्यांत येतील. हे किताब व
सनदा यांचा त्या लोकांस तत्क्षणीं जरी फायदा झाला नाहीं, तरी त्या
योगानें सर्व देशभर मराठ्यांचा अंमल बसविण्याचें काम जारीनें सुरू
झालें. प्रत्येक महाराष्ट्रीयाच्या अंगीं विलक्षण आवेश उत्पन्न होऊन
तो स्वदेशसंरक्षणार्थ प्राण देण्यासही तयार झाला.

राजाराम जिंजीस येण्यास निघाला, त्या वेळचें म्ह० सन १६९०
एप्रिलचें एक पत्र राजारामाच्या हुकमावरून खंडो बल्लाळ चिटणीस
यानें लिहिलेलें; खंड १५ ले ३४७ व २८२ येथें छापलें आहे. राजाराम
आपल्या लोकांस कोणत्या प्रकारें उत्तेजन देत होता, याची कल्पना ह्या
पत्रावरून चांगली होणारी असल्यामुळे त्याचा उतारा येथें देतों.—