ता. ६ सप्टेंबर रोजीं वस्ली लिहितो, ‘ जाफराबादजवळ स्टीव्हन्सन्‌ला शत्रूंनीं खूपच त्रास दिला. मी २९ आगष्ट रोजीं औरंगाबादेंस आलों, तेव्हां सिंदे जालनापुरावर होता. निजामाचें बदनापुर त्यानें लुटून घेतलें. मी औरंगाबादेंस आल्याचें ऐकून सिंदे पूर्वेकडे पडदुरावर चालला. त्याबरोबर स्टीव्हन्सननें येऊन २ सप्टेंबर रोजीं जालनापुर काबीज केलें. सिंदे भोसल्यांचा रोख हैदराबादकडे आहे असें पाहून मी परत पैठणाकडे आलों, आणि राक्षसभुवनाकडून रसद येत होती ती घेण्यासाठीं गोदावरीचे उत्तरेस सहा मैलांवर मुक्काम केला. परंतु असें रेंगाळत न राहतां एकदम जोराची चढाई वऱ्हाडांत करण्याचें मी ठरविलें. एलिचपुर, गाविलगड व खुद्द नागपुरकडे धामधूम केली कीं शत्रूंच्या फौजा पुणें हैद्राबादचा रोख मोडून परत जातील, अशी मीं अटकळ करून गोदावरीचे उत्तरेसच त्यांच्याशीं निकराचा सामना करण्याचा विचार केला आहे. होळकरास बाजूस ठेवण्यासाठीं माल्कम् यास त्याजकडे पाठवावें असा माझा उद्देश आहे. अमृतराव, आपा देसाई व निजामाच्या फौजा या सर्वांस खर्चास पुरवितांना मला पुरेवाट होते. पुण्याहून पैशाचा पुरवठा मला चालू आहे म्हणूनच माझा निभाव आहे.’

२ आसईची लढाई ( २५-९-१८०३ ).—भोसले सिंद्यांत आणखी एक लढा उत्पन्न झाला. भोसल्याचा विचार गनिमी काव्यानें लढावें असा होता. त्याचे उलट सिंद्यानें ठरविलें, कीं कंपूनीं ठांसून लढून इंग्रजांस नरम करावें. बहु नायकी व फितूर यांमुळे मराठ्यांचें पुष्कळसें बळ फुकट गेलें. वस्लीची धूर्तता व तरतूद ठेवणारा सेनानायक मराठ्यांकडे नव्हता. सिंद्यांनीं जालनापुर घेतलें तें ९ सप्टेंबर रोजीं स्टीव्हन्सननें फिरून आपल्या हस्तगत केलें. तेव्हां मराठी फौजा मागें भोकर्दन येथें २१ सप्टेंबर रोजीं जमा झाल्या. त्या दिवशीं वस्ली व स्टीव्हन्सन् बदनापुरावर होते. तेथें दोघांनीं विचार ठरविला, कीं दोन टोळ्यांनीं अजिंठा घांटाकडे कूच करून ता. २४ सप्टेंबर रोजीं मराठ्यांशीं सामना करावा. असा बेत ठरवून पूर्वेच्या बाजूनें वस्ली व पश्चिमेच्या बाजूनें स्टीव्हन्सन आपापल्या टोळ्या घेऊन सामन्यास निघाले. ता. २३ रोजीं नवलनी येथें वस्लीचा मुक्काम झाला. तेथून सहा मैलांवर भोकर्दन येथें केळणा नदीच्या आश्रयानें सिंदे भोसल्यांचा तळ