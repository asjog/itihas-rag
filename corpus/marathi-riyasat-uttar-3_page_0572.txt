चिदंबर दीक्षित, शामभट बाबा, सिद्धेश्वर बावा वगैरे साधूंचीं नांवें पत्रांतून येतात. बहुतेक लहान थोर मंडळी अशा साधूंच्या भजनीं असत व पुष्कळ त्यांचा उपदेश घेत. या साधूंवर व त्यांचे मठांवरही हल्ले करण्यास या फौजा चुकत नसत. नीरानरसिंगपुरच्या जागृत स्थानांत सुद्धां सिंद्यांकडील कृष्णाजी हुजऱ्या यानें देवास बेलाशक स्पर्श करून त्याच्या अंगावरचे वस्त्रालंकार काढून घेतले.

‘ देशीं दंगे बहुत आहेत. दौलत सरकारची गारद व्हावयाचा सुमार आला आहे. लक्ष्मीने हातचें सोडलें आहे. प्रांत अगदीं बुडाला. कोणास कोणी पुसत नाहीं. सरकारांतून बंदोबस्त होत नाहीं. अब्रूशीं गांठ पडली आहे. श्री रक्षील ती खरी. ’

‘ सरकारांत जी पैशाची ओढ आहे ती ईश्वर जाणें. श्रीमंतांचे मुदबकास तांदूळ देखील नाहीं अशी गति दौलतीची आहे. अशीच सर्व सिंदे, होळकर, आम्ही पटवर्धन सुद्धां एकच दर. मुख्य द्रव्यशोक सर्वत्र श्रीमंतांचे राज्यांत पडला आहे. दौलत वांचणें संकट आहे. श्रीमंतांस व नानांस वरचेवर लिहून उपयोग नाहीं. यांचेकडून कांहींच बंदोबस्त व्हावयाचा नाहीं. मग व्यर्थ करुणा भाकून फळ काय ! सर्वांचीं सत्त्वें गेलीं. ईश्वरें मोठा क्षोभ मांडला आहे. परवां थेउरावर सिंद्यांची कही गेली. बहुत उपसर्ग होऊन एक ब्राह्मण मेला. गरोदर बायको तीन चार दिवसांत प्रसूत होणारी ओढून बाहेर काढिली. कही चाकणेवर गेली. वैरण, भांडें, वस्त्र वगैरे झाडून सारें लुटलें: बायकांची अब्रू राहिली नाहीं. कांहीं जणींनीं जीव दिला. कोणाचा जोडा कोणाचे पायांत नाहीं. परवां कही मावळांत गेली. दहा पांच खेडीं उध्वस्त झालीं, लुटलीं गेलीं. सिंद्यांचे लोक शहरांत कही करितात. सरकारचे गाडदी लोकांचे घरांत येऊन राहतात. घरें खणतात. शहराची धुळधाण होते. पाछापुरांतून ब्राह्मण पन्नास साठ व बायकामुली शंभर पर्यंत गांवांतून निघाले. भीक मागून राहवें या अर्थें गेले. बायकांच्या नाकांतील मोतीं व गळ्यांतील मंगळसूत्र हरण झालें होतें. पुरुषांस दोन दोन हात लज्जा रक्षणार्थ वस्त्रें होतीं. तशीच बायकांस. गांवांतील नागवणेचा विस्तार कोठवर लिहावा ! मातीच्या भांड्यांतून पाणी पितात ’ अशा गोष्टी लिहूं लागल्यास पार येणार नाहीं. खऱ्यांच्या १३ भागांपैकीं पांच फक्त बाजीरावाच्या सात वर्षांचे आहेत. त्यांतील निम्याहून जास्त हकीकती तरी अशा हृदयद्रावक भारुडानें भरलेल्या आहेत.

दुसऱ्या कोणत्याही पेशव्यापेक्षां जास्त काल म्हणजे बावीस वर्षे बाजीरावानें मराठी राज्याचा कारभार केला, त्यांपैकीं वसईच्या तहा पूर्वीच्या सहा वर्षांत पाहिजे