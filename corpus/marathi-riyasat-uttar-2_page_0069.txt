गोसावी म्हणजे गोस्वामी, संन्यासवृत्तीनें राहणारे साधू, यांचा पंथ पुरातन काळापासून विद्यमान असून आद्य शंकराचार्यांसारख्यांच्या उद्योगानें त्यांस नवीन वळण वेळोवेळीं लागत गेलें. आरंभीं त्यांचा बाणा ब्रह्मचर्यवृत्तीचा होता, तथापि कालांतरानें त्यांतले कांहीं लोक विवाह करून गृहस्थाश्रमांत राहूं लागले. ते बहुधा ब्राह्मणच असले तरी क्षत्रियादिक कांहीं लोकही त्यांत समाविष्ट आहेत. औरंगजेबाच्या वेळीं त्यांचा छळ सुरू झाला तेव्हां त्यांनीं धार्मिक वृत्ति सोडून क्षात्रवृत्ति स्वीकारली, त्या योगें निरनिराळ्या सत्ताधीशांच्या पदरीं किंवा स्वतंत्रतेनेंही गोसावी फौजेची देशांत चलती झाली.

गोसाव्यांचे ठिकठिकाणीं आखाडे होते, तेथें राहून ते आपला धार्मिक व नैतिक उद्योग चालवीत. अशा आखाड्यांना निरनिराळ्या संज्ञा असत. काशींत ‘ अटल ’ नांवाचा एक गोसाव्यांचा आखाडा कैक शतकांपासून आहे. औरंगजेबानें विश्वेश्वराचें मंदिर पाडून तेथें मशीद बांधिली, तेव्हां त्यास लागूनच असलेली या अटल आखाड्याची जागा तो घेऊं लागला; परंतु गोसाव्यांनीं औरंगजेबाशीं निकरानें लढून आपली जागा हातची जाऊं दिली नाहीं. यावरून अटल आखाड्याची चहूकडे प्रसिद्धि झाली, आणि त्याचें पथक निरनिराळ्या लोकांच्या मदतीस प्रसंगानुसार जाऊं लागलें. पुढें या आखाड्याचा मुख्य महंत राजेंद्रगीर म्हणून प्रसिद्ध पुरुष होता, त्यास अयोध्येचा नबाब सफ्दरजंग यानें आपल्या जवळ नोकरीस घेतलें. स. १७५४ त गाजीउद्दीन व सफ्दरजंग यांचें दिल्लींत युद्ध झालें, त्या संग्रामांत राजेन्द्रगीर गोळी लागून मारला गेला. या राजेन्द्रगिराचे दोन मुलगे होते, वडील उमरावगीर व धाकटा अनूपगीर. यांचे जन्म अनुक्रमें स. १७३० व १७३४ चे होते. दोघेही पराक्रमी असल्याने त्यांस सफ्दरजंगानें बापाची जहागीर देऊन आपल्या नोकरींत घेतलें. उमरावगीर लग्न करून गृहस्थाश्रमी झाला, पण अनूपगीर आजन्म ब्रह्मचारीच राहिला असें म्हणतात. दोघांसही शुजा उद्दौलानें राजा ही पदवी दिली, आणि अनूपगीर यास आपला सेनापति नेमिलें. रघुनाथराव पेशव्यानें दिल्लीकडे स्वाऱ्या केल्या, तेव्हां त्याचा व समस्त मराठे सरदारांचा संबंध या दोघां गोसावी बंधूंशीं येत गेला. दत्ताजी शिंद्यानें स. १७५८-५९ त नजीबखान रोहिल्यावर स्वारी केली, त्या वेळीं शुजानें या दोघां बंधूंस खानाच्या मदतीस पाठविलें. उमरावगिरानें दत्ताजीशीं सलूख करण्याचा प्रयत्न केला, इतक्यांत अब्दाली येऊन पोंचला आणि पानिपत मोहीम