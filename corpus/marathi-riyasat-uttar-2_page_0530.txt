गेल्यापासून हरिपंतच कारभारांत दाखल झाला. ‘थोर मुत्सद्दी श्रीमंतांचे दरबारीं
होता,’ असा अभिप्राय नारायण जिवाजी बक्षीचा आहे.
हरिपंताचें वय मरणसमयीं सुमारें पासष्ट असून पोक्त, सालस व सभ्य अशी
त्याची ख्याति होती. स्वतःस अधिकार अगर पैसा मिळवावा अशी हांव त्यानें कधीं
धारण केली नाहीं. त्याची दृष्टि सदैव राज्याच्या कल्याणाकडे होती. म्हणून त्याच्या
मतास राज्यांत मोठा मान होता. सहसा त्याच्या म्हणण्यास विरोध असा कोणी
करीत नसे. त्याची चर्या, स्वरूप व शरीराकृति या गुणांना साजेशी गंभीर होती.
शरीरानें तो विशेष स्थूल किंवा बारीक नव्हता. डोळे पाणीदार, वर्ण गोरा, व
अंगलट बांधेसूद होती. कोणासही तो एकदम आदरणीय वाटे. यामुळे कॉर्न-
वालिसची व त्याची भेट झाल्यावर साहेबाच्या मनांतील हरिपंताबद्दल अनुकूल ग्रह
उत्तरोत्तर वाढतच गेला *

(२) रामशास्त्री.—याचा सहवास माधवरावास बराच घडला असावा.
श्रीमंतांची स्वारी मोहिमेवर गेली म्हणजे त्यांची समशेर विजयी व्हावी व
त्यांच्या जिवास कोणत्याही प्रकारचा अपाय होऊं नये, म्हणून शास्त्रीबुवा पर्वती-
वर जाऊन तेथें नुसत्या दुधावर राहत व श्री देवदेवेश्वरावर संततधार धरून
अनुष्ठान करीत. तसेंच शनिवारवाड्यांत न्यायनिवाडे व परीक्षा होत, त्यांत
पेशव्यास त्यांचें सान्निध्य सदैव असेच. त्यांनीं अग्निहोत्र घेतलें होतें. राम-
शास्त्र्यांची परीक्षा फार कडक होती. इतकी कीं, त्यांच्या परीक्षेंत उत्तीर्ण
होणें नांवाजलेल्या विद्वानांसही फार जड जात असे. यामुळे ते रडकुंडीस
येत. एकदां कोणी एका ब्राह्मणास परीक्षेंत पुरे गुण न मिळाल्यामुळे हात
हालवीत परत जावें लागलें; तेव्हां “ वृष्टिं विना पंकमहो विचित्रं, स्थलद्वयं
तिष्ठति सार्वकालम् । दानांबुभिर्माधवरायमंदिरे विप्रस्य बाष्पैः खलुरामशास्त्रि-
णाम् ॥ ” या प्रकारें सरस्वती त्याच्या मुखावाटे बाहेर पडली. ह्या गोष्टीचें रहस्य
लक्षांत राहवें म्हणून एका मार्मिक कवीनें वरील श्लोक रचिला आहे. त्याचा
भावार्थ असा आहे कीं, पेशव्यांच्या दारापुढें नेहमीं कर्दम असे, तद्वत् तो शास्त्री-
बुवांच्या दारापुढेंही असे; फरक इतकाच कीं, पेशव्यांच्या दारापुढील कर्दम
दानोदकानें होई, व शास्त्रीबुवांचे दारापुढील कर्दम नापसंत झालेल्या विद्वानांच्या
नेत्रोदकानें होई ! ह्या आख्यायिकेवरून शास्त्रीबुवांची कडक परीक्षा व कवीची
मार्मिकता हीं उत्कटत्वानें व्यक्त होतात. ( पां. न. पटवर्धन, वि. ज्ञा. वि. )