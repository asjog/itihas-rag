नियत केला असे. ' ह्यांतील संस्कृत शब्दांचा भरणा लक्षांत ठेवण्याजोगा आहे. वरील सर्व पत्रांवरून संभाजीच्या कर्तव्यदक्षतेची साक्ष पटते. असली किती तरी पत्रें काळाचे भक्ष्यस्थानीं पडलीं असतील !

७. विजापुरगोवळकोंड्यांचा पाडाव, संभाजीची अव्यवस्था.— मोगलांबरोबरील युद्धाच्या सुरवातीस संभाजीजवळ बरीच फौज होती. मुंबईचे आसपास नागोठण्यापासून चौलचे दरम्यान १५ हजार लोक व दंडाराजपुरीस १० हजार होते. त्याचे आरमारांत १२० मोठीं लढाऊ गलबतें व पंधरा लहान गलबतें होतीं. घांटावर सातारा व फोडें यांचे दरम्यान वीस हजार घोडेस्वार होते. याशिवाय दुसऱ्या लहान लहान टोळ्या पुष्कळ होत्या. संभाजी वरप्रमाणें मोहिमांत गुंतला असतां, राज्यव्यवस्थेकडे लक्ष देण्यास त्यास फुरसत मिळाली नाहीं. एका बाजूस हा जबरदस्त झगडा चालू असून, दुसरे बाजूस राज्याची सुव्यवस्था ठेवणें हीं दोन कामें एकसमयावच्छेदेंकरून तडीस नेण्याची शिवाजीची कुशलता संभाजीच्या अंगीं नव्हती. अवकाश मिळाला असता, तरी तें काम करण्यास संभाजी लायक नव्हता. शौर्याशिवाय दुसरा उपयुक्त गुण त्याचे अंगीं नव्हता. लढाईशिवाय दुसरें राज्यकारभाराचें काम पाहण्यास त्यास हौस वाटत नसे. तशांत राज्यव्यवस्थेस उतरती कळा लागण्यास आणखी एक कारण झालें. लायक माणसें कोणीच कारभारांत नव्हतीं. संभाजीच्या क्रूर स्वभावामुळे नेहमींच त्याचा लोक द्वेष करीत. जुन्या मंडळींपैकीं कोणावरही त्याचा भरंवसा बसला नाहीं. सर्वांबद्दल त्याचे मनांत वहीम असे. हंबीरराव मोहिते मात्र सेनापतीचे कामावर होता, तेथपर्यंत लष्कराची बाजू कमी पडली नाहीं. पेशवे मोरोपंत पिंगळे कारागृहांत होता, तो सन १६८१ च्या एप्रिलपूर्वी वारला. अर्थात् मोरोपंत वारल्यावर पेशवेपद संभाजीनें त्याचा मुलगा निळो मोरेश्वर यास दिलें, त्याचे शिके स. १६८१ एप्रिलपासून सांपडतात. निळोपंत पुढें राजारामाबरोबर चंदीस होता. अगोदरच कलुशाचा प्रवेश राज्यकारभारांत झाला होता. मोरोपंताचे मृत्यूनंतर तो सर्वस्वी मुखत्यार झाला. कलुशावर संभाजीचा पूर्ण भरंवसा व बहाल मर्जी असे. त्याचेशिवाय राज्यांत पानही हालेनासें झालें. कलुशा हा बोलून चालून परकी; तेव्हां राज्याचें अगर लोकांचें कल्याण करण्याची बुद्धि त्यास नव्हती. हातीं आलेला अधिकार