बाबाराव गोविंद महादजीकडे येऊन बसला. महादजीनें इंद्रसेनाचे मार्फत कल-
कत्त्यास पत्रें लिहविलीं. पण हेस्टिंग्स निघून गेल्यावर महादजीचें इंग्रजांजवळचें
वजन संपलें, आणि इंग्रज तरी तत्त्वांशीं गांठ आली म्हणजे वशिला किंवा स्नेह
थोडाच मानणार ! मात्र या निजामाच्या खटपटीचे पुष्कळ कागद छापलेले आहेत.
पाटीलबावांची बहीण आनंदीबाई हिला कर्ज झालें होतें, तें फेडण्यास रक्कम माग-
ण्यासाठीं ती मुद्दाम त्यांचे भेटीस आली. वाटेत तिनें आक्टोबर स. १७८३ त
महेश्वरास मुक्काम करून अहल्याबाईचा पाहुणचार घेतला, त्याचें वर्णन वाचण्या
जोगें आहे. ‘ आनंदीबाईस निजामांनीं तीन लक्षांची जहागीर देऊन पाटीलबावां-
कडे अंतस्थ राजकारणास पाठविली, ’ असा त्या वेळीं बाहेर लौकिक होता. या
वकिलास निजामाकडून खर्चास मिळालें नाहीं, कर्ज मात्र फार झालें. मध्यें तो
वकील हेस्टिंग्स यास भेटण्यासाठीं लखनौसही गेला होता.

निजाम व पाटीलबावा यांचीं अंतस्थ राजकारणें काय चाललीं आहेत त्याचा
बारीक शोध काढून वर्तमान कळवावें, असें नानाफडणिसाचें सदाशिव दिन-
करास लिहून गेलें. नानास या कारस्थानाची मोठी हुरहुर लागली होती. सदा-
शिव दिनकर नानास लिहितो, ‘ शोध काढतां ठिकाण लागलें जे, बाबाराव
गोविंद दोन कामें घेऊन आले आहेत. एक इंग्रजांनीं मुलूख दाबला आहे तो
सोडवून द्यावा. दुसरा मतलब असा कीं, बादशहाकडे इंग्रजांनीं सूत्र लाविलें आहे
तें जर सिद्धास गेलें तर सर्वांसच संकट. ‘ आमची ( निजामाची ) वजिरी
पिढीजाद ती जाईल. म्हणून पाटीलबावा व निजाम यांनीं एक होऊन बंदोबस्त
करावा. निजामानें आपले चिरंजीवास वजारतीवर पाठवावें. अशी वाटाघाट
चालली. आम्हीं उद्योग करूं, साहित्यास चुकणार नाहीं, असें महादजीनें
निजामास कळविलें. ‘ आनंदीबाई निंबाळकर ही बरोबर रदबदलीस आली
होती. बंधूकडून निजामाचे मतलब साधून देऊन यश मिळवावें, ही तिची इच्छा.
परंतु कांहीं साध्य झालें नाहीं. शरीरें करून विकल, म्हणून परत जात होती.
त्रासून दोन तीन कोस निघून गेली. बाबांपासोन लाखों रुपये मिळवावे असा
हेत होता. कर्ज फार झालें. बाबांनीं तीसएक हजारांचे हवाले घेतले.’ ही बाई
स. १७८५ चे अखेरीस ग्वालेर येथें मृत्यु पावली. बाबांनीं सुतक धरिलें.
कन्येच्या दोघी कन्या बरोबर होत्या. बाबाराव संकटांत पडले. ’ एकंदरींत बाद-
शाही कारभार हातीं आल्याबरोबर आतां पाटीलबावा सोन्याच्या राशीवर बसले,
असा पुष्कळांचा समज झाला, पण तो साफ चुकीचा होता.