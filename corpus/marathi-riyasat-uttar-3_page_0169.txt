कोणी नाहीं. या तऱ्हेचा समय ईश्वरे दाखविला. त्या आधीं सदाशिव मल्हार याप्रमाणें
१५ दिवसांचे अंतरानें उभयतांनीं कैलासवास केला. शेणव्यांचा ग्रंथ समाप्तीस गेला.’
बाजीरावानें व दौलतरावानें इतका क्रूरपणा धारण करण्याचें प्रयोजन जरा खोल
गेल्याशिवाय समजणार नाहीं. त्या वेळचे राज्यांतील पुष्कळ इसम नानाच्या तालमेत
तयार झालेले होते. राज्यकारभार सुधारण्याचे त्यांचे विचार अहर्निश चालत असत.
त्यांच्या बोलण्यांत अशी एक शक्कल निघाली, कीं बाळोबा तात्यानें सर्जेरावास
कैदेंत घालून दौलतरावास घेऊन हिंदुस्थानांत जावें. शिंदे निघून गेल्यावर
अमृतरावानें बाजीरावास जरबेंत ठेवून सर्व कारभार मुखत्यारीनें करावा.
नानाचे मृत्यूनंतर मोरोबास आणून कारभार करण्याचा बाजीरावाचा बेत होता,
तो सिद्धीस जाऊं देऊं नये. या योजनेचा मुख्य आधार बाळोबा असून तो
सुद्धां आपण अमृतरावाचें हुकमानें वागतों असें दाखवीत होता. बाळोबाची
मुख्य भिस्त लखवादादावर होती. जरूर पडल्यास मी तुमच्या मदतीस
पुण्यास येतों असें लखबानें बाळोबास कळविलें होतें. लखवा लाड हा शूर
सरदार आग्र्याचा सुभेदार फौजबंद असून बायांशीं संधान ठेवून दौलतरावाशीं
फटकून वागत असे. त्यानें जयपुरचे राज्यावर स्वारी करून खंडणी वसूल केली ती
हकीकत दौलतरावास दक्षिणेत कळतांच, खुशाली दाखविण्याकरितां त्यानें वानवडीस
जो दरबार भरविला, त्यांतच त्यानें बाळोबास कैद केलें: आणि तिकडे लखबासही
कैद करावें, असे हुकूम त्यानें अंबाजी इंगळे व पेराँन यांस पाठविले. परंतु लखबा
सावध असल्यामुळे त्याजपुढें पेराँनचा लाग साधला नाहीं. बुंदेलखंडांत पेशव्यांचा
सरदार अलीबहाद्दर होता तो व लखबादादा एक विचारानें बायांचे पक्षांत लक्ष
ठेवून वागत. सर्जेरावास कारभारांत घेऊं नये असें कलम बायांचा समेट झाला त्यांत
ठरले होतें. त्याविरुद्ध दौलतरावानें सर्जेरावास कैदेतून सोडवून कारभारांत घेतलें,
त्यामुळे बायांचा संभेट बिघडून त्या जांबगांव सोडून दंगा करीत बऱ्हाणपुराकडे जाऊं
लागल्या, ( जून १८०० ). या वेळीं यशवंतराव होळकर स्वतंत्र फौजा जमवून उज्जन्न-
नजीक शिंद्याचे मुलखांत दंगल माजवू लागला होता. दौलतरावाचा पाडाव करणें
हाच त्याचा मुख्य उद्देश असून बाळोबाच्या मसलतींत होळकरही सामिल होण्याचा
संभव उत्पन्न झाला. दक्षिणेंतील सरदार पटवर्धन, गोखले, पानसे व पुण्यांतील नारोपंत
चक्रदेव वगैरे मंडळी अमृतरावास पुढाकार देऊन राज्याची नवीन घडी बसविण्यास
उत्सुक झाली होती. सर्वांची आतां पूर्ण खात्री झाली, कीं बाजीराव व दौलतराव हे