इसमाच्या वतनाची किंवा दत्तकाची वगैरे व्यवस्था बाजीरावाचे मर्जीवर असल्यामुळे अशा गतभर्तृक अबलांना दुहेरी तिहेरी कचाट्यांत पकडणें बाजीरावच्या अगदीं हातांतलें होतें. सवाईमाधवरावाची बायको यशोदाबाई, नानाफडणिसाची जिऊबाई, मल्हारराव होळकराची रखमाबाई, इत्यादिकांचीं उदाहरणें इतकीं सुप्रसिद्ध आहेत कीं, त्यांचीं चरित्रें वर्णन करण्यास स्वतंत्रच ग्रंथ पाहिजे. जिऊबाई तर नऊ वर्षांची अर्भक, पण कशी झाली तरी नानाच्या मिळकतीची मालकीण, आणि नानाची प्रचंड दौलत हस्तगत करण्याची बाजीरावास मोठी ईर्षा, म्हणून त्यानें जिऊबाईचा डाव आपल्या हातांतून न जाऊं देण्याची पराकाष्ठा केली. पण नानाचे सहायक व खुद्द जिऊबाई त्यास वस्ताद भेटली. आधीं नानाचें शव बाहेर काढण्यापूर्वी वाड्यांतल्या आरबांनीं तलबे-करितां हंगामा केला. आरब बाहेर निघेनात, तेव्हां पेशव्यानें वाड्यावर तोफांचा मारा केला. त्यामुळे आरब बाहेर निघाले. पेशव्यानें त्यांचा पगार चुकवून त्यांस वाटेस लाविलें आणि वाडे, जहागीर, इनामी गांव वगैरे सर्व जप्त करून जिऊबाईस शनिवार वाड्यांत नेऊन ठेविलें. नानाच्या संपत्तीचा लोभ दौलतरावासही होताच. त्यानें पेशव्यास कळविलें कीं नानाकडे आपलें एक कोट कर्ज घेणें आहे, तें फिटेपर्यंत नानाचें कुटुंब, व मालियत सर्व आपल्या ताब्यांत ठेवावी; आणि नानाच्या बायकोस दत्तक देऊन त्याजकडून फडणिशीचा कारभार घ्यावा. पण शिंद्याचें वर्म बाजीराव ओळखून होता. त्यानें सांगितलें, महादजीच्या बायका आपल्याकडे दुसरा दत्तक घेण्याची परवानगी मागत आहेत, ती आपण त्यांस देतों. हा जबाब मिळतांच दौलतराव कुंठित झाला. नानाच्या पक्षाची मंडळी बाबा फडके, नारोपंत चक्रदेव, बाबूराव वैद्य, आबा शेलूकर इत्यादिकांस दत्तकाचा विचार करण्याचे निमित्तानें बाजीरावानें वाड्यांत बोलाविले आणि तेथें त्यांस कैद करून त्यांचे हाल चालविले, नानाचा मुख्य खजिना लोहगड किल्यावर होता. तेथील किल्लेदार धोंडो बल्लाळ निजसुरे नानाच्या विश्वासांतला होता. त्यानें नानाच्या स्त्रियेस प्रतिबंधांत ठेवलेलें ऐकतांच बंडावा सुरू केला. तो मोडण्याचे सामर्थ्य बाजीरावास नव्हतें. पुढें होळ-करानें स. १८०२ सालीं पुण्यावर चाल केली तेव्हां बाजीराव पळून वसईस गेला. शनिवारवाड्यांत जिऊबाई होती तिला होळकरानें तेथून काढून लोहगडास निजसुरे याजकडे पाठविलें. तेथें ती दोन वर्षे होती. पुढें जनरल वेलस्लीच्या मार्फत बाजीरावास पेशवाईपद मिळाल्यावर त्यानें पुनः लोहगड किल्ला व जिऊबाई यांस आपल्या ताब्यांत देण्याची वेलस्लीस निकड लाविली. इकडे जिऊबाईच्या मंडळींनीं ही आपला वशिला