मुख्यतः तोफांचें झालें. पांच गोळे श्रीमंतांचे अगोदर सुटल्यावर मग लढाई सुरू
झाली. सायंकाळ होतांच श्रीमंतांच्या फौजा मागें गणेशखिंडीलगत येऊन राहिल्या.
संगमावरील बंगले श्रीमंतांकडील लोकांनीं जाळले व सामान लुटलें. इंग्रज सैन्याची
फळी फोडून आंत घुसत असतां बापू गोखल्याच्या घोड्यास जखमा लागून त्यास मागें
परतावें लागलें. बाजीरावाच्या निकडीच्या निरोपावरूनही तो माघारी फिरला असावा,
नाहीं तर त्या पहिल्याच हल्ल्यांत त्यानें रात्रीं सुद्धां इंग्रजांची पुष्कळशी नासाडी केली
असती. एवंच खडकीच्या लहानशा इंग्रजी लष्करावर मराठ्यांनीं केलेला हा पहिला
हल्ला फुकटच गेला. त्यांत इंग्रजांकडचे ८६ व मराठ्यांचे ५०० लोक जायां झाले.
एकंदरींत या लढाईनें कांहींच निकाल लागला नाहीं. पुनः दुसऱ्या दिवशीं मराठ्यांनीं
लगोलग हल्ला केला असता तर इंग्रजांचा निभाव लागला नसता. पहिल्या दिवशीं
हल्ला चालू होतांच ‘ इंग्रजांचें बोलणें श्रीमंतांकडे आलें कीं एल्फिन्स्टन साहेब घाबरले.
त्यावरून श्रीमंतांचीं बोलावणीं बापू गोखले यांस गेलीं. परंतु गोखले माघारी न
फिरत. त्यांचा लढाईचा आग्रह मोठा. खावंदांचे मनांत इंग्रज मोडावयाचा नाहीं.
शेवटीं निदान श्रीमंतांनीं सांगून पाठविलें, तेव्हां गोखले शह सोडून माघारे आले.’

खडकीच्या उत्तरेस दापोडी येथें मेजर फोर्डच्या फौजेचें ठाणें होतें, त्यांत
बाजीरावानें फितुर पेरला होता. त्यामुळे त्यांतले सुमारें २०० लोक नोकरी सोडून
निघून गेले, तरी बाकी सर्व फौज घेऊन मेजर फोर्ड इंग्रजांचे मदतीस खडकीकडे
येऊं लागला, पण त्यास विंचूरकराचे फौजेनें पुढें येऊं दिलें नाहीं. हा फोर्ड
बाजीरावाचा नोकर व त्याची फौज बाजीरावानें मुद्दाम तयार केलेली होती. आयत्या
वेळीं तो निःशंकपणें जाऊन इंग्रजांस मिळाला. मोर दीक्षिताबद्दल एल्फिन्स्टन यास
मोठा आदर वाटत होता. मरणापूर्वी कित्येक दिवस प्रकरण निकरावर येऊं नये
म्हणून दीक्षितानें शिकस्तीचे प्रयत्न केले. त्यावरून बाजीराव वगैरे मंडळींनीं त्याची
भित्रेपणाबद्दल हेटाळणी केली. सबब मुद्दाम धीटपणानें स्वतः जरीपटका घेऊन तो
मराठी फौजेच्या पुढें उभा राहिला, म्हणूनच युद्धारंभीं इंग्रजांचे गोळ्यांस बळी पडला.
दोन प्रहर नंतर तोफांची मारगिरी सुरू झाली, ती आंधार पडेपर्यंत चालू होती.
दुसरे दिवशीं सकाळीं घोडनदीची फौज येऊन खडकीस दाखल झाली.

येणें प्रमाणें युद्धाग्नीनें पेट घेतला. एकवीस वर्षे धुमसत असलेला बाजीरावाचा
वैराग्नि असा निदर्शनास आला. एकदां युद्ध सुरू झाल्यावर उभय पक्षीं कित्येक
अत्याचार घडल्याशिवाय राहिले नाहींत. कॅप्टिन वॉघन (Captain Vaughan)