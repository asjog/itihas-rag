लेखांत कित्येक देणग्या वर्णिलेल्या आहेत. त्या देणारांस ‘ महारठी ’ व स्त्री असल्यास ‘ महारठिनी ’ हीं नांवें वापरलीं आहेत. रठ्ठी व महारठ्ठी हें नांव अनेक शिलालेखांत येतें. तथापि महाराष्ट्र देशाचा स्पष्ट निर्देश बराहमिहिरानेच केला असून, त्यांत निरनिराळे तीन देश व नव्याण्णब हजार गांवे होतीं, असें त्याने लिहिलें आहे.

महाराष्ट्रांत प्रथम वसाहत करणारे आर्यलोक भोज व यादव ह्या वंशांचे होते. भोजांनीं विदर्भांत वसती केली, आणि यादवांनीं कुंतल देशांत व इतर भागांत वसती केली. हरिवंशांत त्यांचा उल्लेख स्पष्ट आहे. ‘ यदूला नागकन्यांपासून चार पुत्र झाले, त्यांचीं नांवें मुचुकुंद, पद्मवर्ण, सारस, व हरित अशीं होतीं. त्या चौघांनीं विंध्याद्रीच्या दक्षिणेस चार राज्यें स्थापन केलीं. मुचुकुंदानें ऋक्षवान् पर्वताच्या आश्रयानें नर्मदा तीरावर माहिष्मती व पुरिका हीं दोन शहरें स्थापन केलीं. पद्मवर्णानें सह्याद्रीच्या पठारावर वेणानदीच्या कांठीं करवीर नांवाचें नगर बांधून तेथें आपलें राज्य स्थापिलें. त्यास पद्मावत असें म्हणतात. सारसानें त्याच्याही दक्षिणेस अरण्यांत क्रौंचपुर नांवाचें शहर स्थापिलें.त्या नगराभोंवतालचा प्रदेश तांबड्या मातीचा व सुपीक आहे, त्यास वनवासी असें म्हणतात. हरितानें आपलें राज्य समुद्रकिनाऱ्यावर स्थापन केलें, तेथील कोळी समुद्रांत बुड्या मारणारे कुशल असून ते समुद्रांतून मोतीं, शंख, प्रवाळ इत्यादि रत्ने काढितात. हरिताच्या देशास रत्नद्वीप असें म्हणतात ’ ( श्रीकृष्णचरित्र-वैद्यकृत ). हीं चार यादवांचीं राज्यें दक्षिणेंत होतीं; आणि त्याचप्रमाणें द्वारका, काठेवाड, गुजराथ इत्यादि ठिकाणींही यादवांचीं राज्यें झालीं होतीं. अर्थात् हेच यादव हल्लींच्या पुष्कळशा मराठा कुळांचे पूर्वज असले पाहिजेत. वरचीं करवीर व वनवासी हीं नांवें पुष्कळ संस्कृत ग्रंथांत आढळतात. ‘ काठेवाड व महाराष्ट्र येथील लोक मिश्र आर्य असून, उत्तरेच्या बाजूस आर्यांचा भाग जास्त व द्राविडभाग कमी; आणि जसजसें दक्षिणेस जावें, तसतसा आर्यभाग कमी होऊन द्राविड भाग वाढत जातो, ही गोष्ट भाषा व शरीरमापन ह्यांवरून सिद्ध आहे. ( Epic India, Vaidya ) एकंदरींत महाराष्ट्र देश, त्यांतील मराठे लोक, व त्यांची महाराष्ट्री भाषा ह्यांचा पत्ता पूर्णपणें इसवी सनाच्या आरंभापासून लागतो, हा सामान्य सिद्धान्त धरून चालण्यास हरकत नाहीं.