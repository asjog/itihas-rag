मीरखानानें करतांच बाजीराव दक्षिणेकडे सुवर्णदुर्गाजवळ कुर्णीच्या ( हर्णे ? ) किल्लयावर
गेला, म्हणून मीरखानाचा प्रयत्न साध्य झाला नाहीं. गलबतांत बसल्यावर इंग्रजांनीं
त्यास वसई जवळ घोडबंदर येथें राहण्यास सांगितलें. दरएक ठिकाणीं बाजीरावास
तोफांची सलामी देऊन खूष ठेवावें अशा ताकिदी इंग्रजांनीं आपल्या ठिकाठिकाणच्या
अधिकाऱ्यांस व जहाजांस दिल्या होत्या. महाडास गेल्यावर बाजीरावाचा मुक्काम बहुतेक
बिरवाडीसच झाला. गोपिकाबाईचा चुलत बंधु खंडेराव रास्ते कोंकणचा सरसुभेदार
हा आपली फौज घेऊन बाजीरावाचे संरक्षणास राहिला.

यशवंतरावाचे सर्व डाव आजपावेतों बरोबर पडत गेले. पण बाजीरावास त्यानें
हस्तगत न केल्यामुळें त्याची बाजू अखेरपावेतों लंगडी राहिली. बलात्कारानें त्यास हस्तगत
करण्याची मुबलक संधि यशवंतरावास नोव्हेंबर अखेर पावेतों होती. परंतु धन्याशीं
दांडगाई अगर बेइमान करावयाचें नाहीं ह्या होळकराच्या उच्च भावनेचा फायदा
बाजीरावानें घेतला. सामोपचारानें त्यास वळविण्याची यशवंतरावानें शिकस्त केली.
पुण्यास परत येण्याचें बाजीरावानें योजिलेंही होतें. पण कुंजर व निंबाजी भास्कर
या दोघांपुढें त्याचें कांही चाललें नाहीं. बाजीराव पुण्यास येता तर पुढील राजकारणाचें
स्वरूप वेगळें झालें असतें यांत शंका नाहीं.

यशवंतरावानें वानवडीस सिंद्याचे वाड्यांत मुक्काम ठेविला, आणि त्यानें आपले
सरदार पुण्याभोंवतीं तळ देऊन ठेविले. प्रथम त्यानें शहरास बिलकूल उपद्रव केला
नाहीं. हरनाथसिंग, नागो जिवाजी व शेखजी या तिघांस त्यानें पुण्याचे बंदोबस्तास
नेमिलें. सिंद्याचे लोकांस पळून जाण्यास संधि मिळू नये म्हणून होळकरानें शहराची
नाकेबंदी केली, आणि त्यांचा माग काढून नाश केला. अंबूजी इंगळ्याचा वाडा महाळुंग्यास
होता, तो लुटून जाळला. बाजीरावाच्या सल्लागाराचीं घरें लुटलीं, आणि अनेकांस
कोरड्याच्या माराखालीं झोडपून काढिलें चिंतोपंत देशमुख व वैजनाथभट मामा भागवत
यांचे इतके हाल केले कीं, ते वाचून अंगावर रोमांच उभे राहतात. पूर्वी सिंद्यानें पुण्यांतील
जुन्या मंडळीचा विध्वंस केला तर आतां होळकरानें नव्यांचा फन्ना उडविला. मिळून
जुने नवे सर्वच भरडले जाऊन भिकेस लागले. नंतर पुढील कारभाराचा विचार होळकरानें
चालविला. यशोदाबाई रायगडावर कैदेंत होती, तिला आणण्याचा त्यानें प्रयत्न केला, पण
बाजीरावाच्या सक्त बंदोबस्तांतून ती बाहेर पडूं शकली नाहीं. मात्र नाना फडणिसाचे
पक्षांतली जी मंडळी ठिकठिकाणीं कैदेंत पडली होती त्या सर्वांस होळकरानें
सोडून पुण्यास आणिलें. मोरोबादादा, फडके बंधु, नारोपंत चक्रदेव, बजाबा