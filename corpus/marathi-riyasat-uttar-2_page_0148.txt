नाना फडणीसाचाही अभिप्राय होता, आणि हल्ली आपणास तसें वाठणें साहाजिक आहे. परंतु उपलब्ध कागद ध्यानांत घेतल्यावर महादजी सर्व गोष्टी अत्यंत सावधपणे व पूर्ण विचारानें करीत होता असेंच निदर्शनास येतें. विरोधकांचा पूर्ण बींमोड केल्याशिवाय दिल्लीस आपले वास्तव्य निर्धास्त नाहीं, असें ताडून त्या उद्योगास महादजी लागला.

गुलाम कादराची चळवळ पूर्वी सांगितलीच आहे. भरपूर गळेकापूपणा जर कोणा व्यक्तींत दृष्टीस पडला असेल तर तो या गुलाम कादरांत होय. वर सांगितलेंच आहे कीं, महादजी शिंदे अडचणींत आहे असें पाहून गुलाम कादरानें बादशहाचा कार-भारी खोजा मनसूरअली नाजर यास फितवून पूर्णपणें आपल्या बाजूस वळविले. त्या खोजानें बेइमानी केली नसती तर गुलामाचा डाव साधला नसता. त्यानें योग्य संधि पाहून गुलामास दिल्लीवर बोलाविलें. त्यानें येऊन प्रथम शहादऱ्याजवळ यमुने-पलीकडे दिल्लीसमोर तळ दिला. शहा निजामुद्दीन व लाडोजी देशमुख दिल्लीत होते, त्यांनीं एकदम गुलामावर चाल केली असती तर त्यास उखडून देणें अवघड नव्हते. पण त्यांस गुलामाचें एवढेसें महत्त्व वाटलें नाहीं. त्यांनी नुसती एक लहानशी टोळी गुलामावर पाठविली. तिचा फन्ना उडवून गुलाम नदी उतरून पुढे वाड्यावर चालून आला, तेव्हां देशमुख व निजामुद्दीन यांनी त्याजबरोबर सामना न करिर्ता गर्भगळित होऊन बल्लमगडास पलायन केलें. हा प्रकार नोव्हेंबर १७८७ त घडला. फौजेच्या बळावर बादशहास नमवून त्याजकडून मीरबक्षीगिरीचे व आपल्या जहागिरीचे लेखी हुकूम त्यानें घेतले, आणि नदीपलीकडे प्रयाण केलें. या वेळीं बेगम समरू शीखांचे बंदोबस्तास पानिपतचे बाजूस होती, तिला बादशहानें ताबडतोब जवळ बोलाविलें. तिचें मात्र महादजीशीं सर्वथा संगनमत होतें. ती धावून येतांच गुलाम कादर वरमला. त्यानें तिला पैसे व कारभार देण्याचीं वचनें भरपूर दिलीं, पण ती त्याला वश झाली नाहीं व म्हणाली, मी जिवंत असेपर्यंत बादशहाचे केसास सुद्धां धक्का लागू देणार नाहीं. असे तिनें निक्षून गुलामास कळवितांच तो वाडा सोडून यमुनेपलीकडे आपल्या छावणींत गेला, आणि तेथून वाड्यावर तोफा सोडूं लागला. तेव्हां तिनेंही इकडून गुलामावर पलीकडे तोफांचा मारा सडकून केला. महादजीचा आश्रय केला तरच बादशहाचा निभाव लागेल अशी तिची ठाम समजूत होती. नजफकुलीखानही रेवाडीस होता तो बादशहाचे मदतीस धावून आला. ता. १७-११-१७८७ रोजीं समरू व
