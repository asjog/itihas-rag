मागील दाव्याचा किंतु आम्ही मनांतून टाकिला, एविसीं, आम्हांस श्री देवाची आण असे. तुम्ही नि:संदेह होऊन येणें. हेजीब आपला पुढें पाठवणें. त्या हातीं आम्हांसीं घरोबियानें बरें वर्तावें, मागील दाव्याचा किंतु मनांतून टाकिला, ऐसें, आपला आराध्य व कुलस्वामी असेल त्याचा शपथ लिहून, पत्र हेजीबाहातीं पुढें पाठवून देणें. आम्ही सर्व प्रकारें तुमचें गोमटें करावयासी अंतर पडों ने देऊन. बहुत काय लिहिणें. मर्यादेयं विराजते.’

ह्या पत्रावरून शिवाजीचे स्वतःचे उद्देश अगदीं स्पष्ट होतात. शिवाजीचा उद्योग स्वराज्यस्थापनेचा होता, खुद्द महाराष्ट्रांत त्यानें स्वराज्य प्रत्यक्ष स्थापन केलें. महाराष्ट्राच्या बाहेरही स्वराज्य स्थापन करण्याचा त्याचा हेतु निर्विवाद दिसतो. मुसलमानी राज्यांबद्दल त्यास यत्किंचित् आदर वाटत नव्हता. आपल्या देशावर आपल्या लोकांचें राज्य असावें, फौजेत व मुत्सद्देगिरींत कामें करून आपल्या लोकांनीं नांव लौकिक मिळवावा, आपल्या लोकांना दीनपद होऊन दुसऱ्याच्या तोंडाकडे पाहण्याचा प्रसंग येऊ नये, आपल्या धर्माचें व देशाचें यथायोग्य संवर्धन व्हावें, अशा प्रकारची शिवाजीची स्वराज्याची कल्पना होती. ही त्याची कल्पना त्याच्या शब्दांत व कृत्यांत पदोपदीं दृष्टोत्पत्तीस येते. आपला देश, आपलें राज्य हे शब्द तो सर्वत्र वापरितो. बखरकारांचे उद्गारही याच मासल्याचे आहेत. अगदीं आरंभाच्या उपक्रमापासून अखेरपर्यंत शिवाजीचीं जीं पत्रं वर ठिकठिकाणीं दिलीं आहेत, त्यांतही हा त्याचा भाव उत्कृष्ट व्यक्त होतो. मालोजी यास लिहिलेलें पत्र व बंधु व्यंकोजीस लिहिलेलें पत्रें वाचलीं असतां हीच भावना दृढ होते. बखरकारांचे शब्द प्रत्यक्ष शिवाजीचे नसले तरी त्या वेळच्या स्थितीचे निदर्शक आहेत. पश्चिम किनारा ताब्यांत ठेवण्याविषयीं शिवाजीनें आटोकाट प्रयत्न केले. त्यानें प्रत्यक्ष आपली राजधानीच किनाऱ्याजवळ केली. त्या किनाऱ्यानें उत्तरेस दमण, सुरत, भडोच पर्यंतच्या प्रदेशांत वारंवार स्वाऱ्या करून आपलें वर्चस्व स्थापन करण्याचा त्यानें प्रयत्न केला. दक्षिणेस कारवारपर्यंत व खालीं कर्नाटकांत जाऊन पूर्वकिनाऱ्यानें जिंजी, वेलोर वगैरे ठिकाणें काबीज करून तंजावरकडील संबंध प्रांत स्वराज्याखालीं आणिला. तिकडून वर चेपीत येऊन विजापुर व गोवळकोंडा या राज्यांचा दक्षिण, पश्चिम व उत्तर