उपटण्याच्या बेतांत आहेत, तेव्हां आतां पुण्यांत राहण्यांत हांशील नाहीं, असें पाहून
तो परत जाण्याच्या विचारास लागला. काम फत्ते करून तो बडोद्यास परत जाता कीं
सीतारामाची दिवाणगिरी त्यास मिळाली असती. परंतु पुण्यास त्याचें काम बिघडलें
तर हा पुढें इंग्रजांस मिळून पुणें व बडोदें या दोनही दौलतींस अपाय करणार
ही गोष्ट प्रत्येकास स्पष्ट दिसत होती. म्हणून समस्त जनतेचे डोळे या वेळीं
शास्त्रयाच्या हालचालींकडे लागले होते. बाजीरावालाही उमज पडेना, कीं या स्वारीला
कसें वठणीस आणावें. भगवंतराव व गोविंदराव गायकवाड पुण्यास आले त्यांची भेट
बाजीरावानें ता. १४०२०१८१५ रोजीं वसंतपंचमीच्या दरबारांत अत्यंत सन्मानपूर्वक
घेऊन त्यांनीं आनंदरावाचें स्वदस्तुरचें पत्र आणिलें होतें, त्याचा स्वीकार केला. या
वेळचीं कारस्थानें बाजीराव आपल्या बायकांमार्फतही चालवीत असे. त्याचे गुप्त हेर
बडोद्यास गेले होते त्यांजकडून खात्रीलायक बातमी त्यास आली, कीं आनंदराव
व फत्तेसिंगराव हे दोघे बंधु बडोद्यांत केवळ इंग्रजांच्या कैदेत असल्यत्दाखल आहेत,
इंग्रजांचा जाच त्यांस सहन होत नाहीं. पेशवे आपले मुख्य, त्यांनीं आपणांस
या जाचांतून सोडवावें, अशी त्यांची धडपड होती. ही स्थिति बाजीरावानें त्रिंबक-
जीच्या मार्फत एल्फिन्स्टन यास कळविली. पण त्यानें त्याचा साफ इनकार केला.
या संबंधानें बाजीराव व एल्फिन्स्टन यांजमध्यें पुष्कळच बोलणें झालें. इंग्रज म्हणत
'गायकवाड तहानें आमचा मांडलिक बनला.' बाजीराव म्हणे, 'तो पूर्वापार आमचा
ताबेदार असून आमच्या परवानगीशिवाय परभारें इंग्रजांचा ताबा स्वीकारण्यास तो
बिलकूल मुखत्यार नाहीं, तो आमचा नोकर आहे, आणि तो सुखरूप आहे कीं दुःखांत
आहे, व इंग्रजांचा त्यास जाच होत आहे की काय हें पाहण्याचें काम आमचे आहे.
बडोदा रेसिडेंटाच्या मध्यस्थी शिवाय गायकवाडांची भेट घेऊन त्याची खरी स्थिति
पाहून येण्यास आम्ही आपलीं माणसें त्याजकडे पाठवितों.' अशा प्रकारच्या अनेक
सूचना बाजीरावानें केल्या. परंतु 'तुमचा आतां गायकवाडांवर हक्क नाहीं,' हैं
एकच उत्तर ए‌ल्फिन्स्टननें बाजीरावास पुनः पुनः कळविलें. 'आमचा गायकवाडावर
हक्क नाहीं म्हणतां, तर त्यास पदाचीं वस्त्रं कोण देणार? वस्त्रं देण्याचा हक्क पेशव्यांचा
आहे कीं नाहीं ? वस्त्रं घेण्यासाठीं गायकवाडांनी पुण्यास आमच्या भेटीस आलें
पाहिजे कीं नाहीं ?' इत्यादि उलट सुलट प्रश्न विचारून बाजीरावानें एल्फिन्स्टन
यास अगदीं कुंठित केलें. तेव्हां त्याचा नेहमींचा निर्वाणीचा जबाब, 'ग० ज० कडे
विचारून खुलासा करतों' असा देऊन त्यानें वेळ मारून नेली. ही वेळ इंग्रजांस
