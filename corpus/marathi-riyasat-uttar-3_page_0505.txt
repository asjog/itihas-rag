पुण्यास इंग्रजांची छावणी सन १८०३ सालापासून गारपिरावर होती. त्या वेळी
तेथे क. बर नांवाचा मुख्य अंमलदार होता. ही फौज फारच थोडी होती. ऑक्टोबरांत
पेशव्याच्या फौजा पुण्यांत जमा होऊं लागल्या, त्यांचाही तळ इंग्रजी छावणीच्या
शेजारींच पडूं लागला. बाजीरावानें नवीन बनविलेलीं गोसाव्यांचीं पलटणे शेजारीं
वानवडीवर येऊन उतरली. मुळामुठा नद्यांच्या गेळक्यांत संगमावर रेसिडेंटाचा
बंगला होता. त्या बंगल्यानजीक भांबुर्डे गांवास वेढून विंचूरकरांचा तळ येऊन
पडला. अशा रीतीनें पेशव्यांच्या फौजांचे ठिकठिकाणीं तळ पडून त्यांनीं इंग्रजांना
घेरण्याचा उपक्रम हलके हलके चालविला. ता. २८ ऑक्टोबर रोजीं रात्रींः
मराठी फौजांतील तोफांच्या हालचालींची गडबड एवढी उडाली, की एल्फिन्स्टन
आपल्या बंगल्यावर रात्रभर जागत बसून पुढे काय करावें याची विवंचना करूं
लागला. त्या वेळीं कॅप्टिन ग्रँट म्हणजे इतिहासकार डफ हा त्याजवळ होता. त्या रात्रीं:
विजा मेघगर्जना व पाऊस यांची गर्दी उसळून गेली होती. ता. २९ रोजीं सकाळीं
इंग्रजांवर एकदम हल्ला करावा असें बापू गोखल्याचें मत होतें. परंतु बाजीरावाचे
मनाचा निश्चय झाला नाहीं. रात्रभर वाटाघाट करून त्यानें दुसऱ्या दिवशींचा छाप्याचा
बेत रहित केला. सकाळींच त्यास एल्फिन्स्टनचा निरोप आला, कीं तुम्हीं आपलें
लष्कर गारपिरावर आमच्या छावणीस आणून भिडविलें आहे तें तेथून दूर
हलवावें. ही गोष्ट बाजीरावानें मान्य केली नाहीं, म्हणून ता. ३० रोजीं मुंबईचें गोरें
लष्कर खडकीस येऊन पोचतांच गारपिरावरील आपले लष्करही एल्फिन्स्टननें उठवून
ता. ३ नोव्हेंबर रोजीं खडकीस नेलें, आणि पेशव्यांचा हल्ला आल्यास त्याच्याशीं सामना
करण्याची सिद्धता त्यानें खडकीच्या मैदानावर केली. इंग्रजांची छावणी होळकराच्या
पुलापासून खडकी गांवापर्यंत पसरली होती. तिच्या पिछाडीस मुळा नदीचा प्रवाह
होता. त्या नदीच्या पलीकडे दापोडी गांवाजवळ कॅ. फोर्डची पलटण होती. या
पलटणानें खडकीस येण्याचा नदीचा उतार एल्फिन्स्टनकडून तपासून ठेविला होता.
ता. २ नोव्हेंबर रोजीं ले. शॉ नांवाचा इंग्रज संगमावरून मुंबईस जात असतां
गणेशखिंडीजवळ श्रीमंतांकडील स्वार विश्रामसिंह व दुसरे दोघांनीं भाला मारून
जखमी केला. त्याचा जबाब विचारण्यास एल्फिन्स्टननें बाळाजीपंत नातूस श्रीमंतांकडे
पाठविलें. त्यावर विठोजी नाईक गायकवाड यास बाजीरावाने तपासास पाठविले.
तो तपास करून परत गेला.
सदाशिव माणकेश्वर मरण पावल्यावर पेशव्याचा कारभार मोर दीक्षित मराठे
वसईकर हा पाहत असून त्याचा व फोर्डचा विशेष स्नेह जमला होता. कॅ. फोर्ड