उतरला आणि थेट विशाळगड* किल्ल्याकडे चालता झाला. शिवाजी निघून गेला हें बराच वेळ विजापुरच्या फौजेस कळलें सुद्धां नाहीं. परंतु पक्की खबर लागतांच फाजल महंमद व सीदी जौहरचा मुलगा सीदी अजीज (सीदी हिलाल ?) हे ताबडतोब घोडेस्वार बरोबर घेऊन शिवाजीच्या पाठलागावर निघाले. परंतु सकाळीं बराच वेळपर्यंत त्यांस शिवाजी दिसला नाहीं. त्या वेळीं शिवाजी किल्ल्याचा घाट चढत होता. शत्रूचें सैन्य पाठलाग करीत आलेलें पाहून शिवाजीनें बाजी प्रभु याचे हाताखालीं कांहीं मावळे लोक देऊन त्यास किल्ल्याजवळील खिंडीत पांढऱ्या पाण्या-नजीक ठेविलें, आणि सांगितलें कीं, ‘ मी किल्ल्यावर सुखरूप पोंचल्याच्या तोफा ऐकूं येईपर्यंत शिकस्त करून शत्रूस पुढें येऊं न देतां तेथेंच अडवून धरावें. ह्याप्रमाणें तो शूर वीर बाजी प्रभु शत्रूस अडविण्याकरितां खिंडींत आडवा उभा राहिला. यवन येऊन अंगाशीं भिडले. बाजी प्रभूनें शूर मावळ्यांनिशीं शत्रूवर असा निकराचा मारा केला, कीं त्यांस खिंडींतून परत खालीं घालविलें. पुढें विजापुरचें पायदळ येऊन पोंचल्यावर त्यानें दोनदां हल्ले केले. तेही बाजीनें मागें हटविले. त्यानंतर दुपारचे सुमारास फाजलखान ताज्या दमाची टोळी घेऊन पुनः चाल करून आला. बाजी प्रभूचे या-पूर्वी बरेच लोक पडले होते. तरी तो मोठ्या आवेशानें लडूं लागला. त्याचें सर्व लक्ष किल्ल्यावरील तोफेकडे होते. त्याचे अर्धे अधिक मावळे लोक रणांगणी पडले. त्यांत बाजीही गोळी लागून पडला. पण प्राणोत्क्रमणापूर्वी शिवाजी सुखरूप पोंचल्याबद्दल किल्ल्यावरील तोफा त्यास ऐकूं आल्या.

* ग्रँट डफ रांगणा म्हणतो तें खरें नाहीं. शिवाजी पन्हाळ्यावरून विशाळ-गडावरच गेला, ही गोष्ट चर्चा होऊन ठरली आहे. ( पहा, केसरी २६-७, व २-८, स. १९१० ). ‘ तारिखी शिवाजी ’ ह्या फारशी बखरीत विशाळगड असें स्पष्ट आहे. रांगणा किल्ला कोल्हापुर संस्थान, सावंतवाडी व रत्नागिरि जिल्हा यांचे सरहद्दीवर वेंगुर्ल्याचे पूर्वेस घांटावर आहे. पन्हाळ्यापासून त्याचे अंतर सुमारें ७५ मैल आहे प्रचितगड व हनुमंतगड हेही किल्ले त्याजवळ आहेत. या वेळीं सीदी जौहर यास शिवाजीनें फसविले, असें ग्रँट डफचें म्हणणे आहे ते खरें नाहीं. तहाचें बोलणे चालू असतां एका रात्रीं तो उघडपणे विजापुरच्या फौजेंतून रस्ता करून निघून गेला. मुसलमान इतिहासकारांनीं असें लिहिलें आहे, कीं सीदी जौहर यानें आपण होऊन धन्याशीं बेइमान करून शिवाजीस किल्यांतून जाऊं दिलें.