पाशीं तीनशें स्वारांनिशीं चाकरीस राहिला. पण पवाराचा दिवाण रंगराव ओढेकर
दौलतरावाचे पक्षांत होता, त्यानें यशवंतरावाचा जम बसूं दिला नाहीं. तथापि दोन
वर्षांच्या आयुःक्रमांत त्याचे धाडस, शौर्य वगैरे सेनानायकाचे गुण लोकांत प्रसिद्ध
होऊन त्याचा जमाव वाढत गेला. गनिमी काव्यानें मुलुखांत लुटालूट करून त्यानें द्रव्य
संपादिलें, आणि त्यांतून जास्त फौज चाकरीस ठेविली: दौलतरावाचा सूड घेऊन सिंद्या-
च्या बरोबरीनें होळकरांची दौलत पुनः उभी करावयाची, हा त्याचा कृतसंकल्प होता.
अघटित घटना घडवून आणण्यांत यशवंतरावाचें कौशल्य अप्रतिम दिसून येऊं
लागलें. धार येथें त्यास फार वेळ राहतां आलें नाहीं. दौलतरावानें पवारास धाक
घातल्याबरोबर यशवंतरावास त्यानें आपल्या जवळून दूर केलें. तेव्हां तो माळव्यांतील
सिंद्याचे मुलुखांत लुटालूट करूं लागला. मल्हाररावाचा अल्पवयी मुलगा खंडेराव
हा दौलतीचा मालक असून आपण त्याचा कारभार करणार, असें जाहीर करून
त्यानें काशीरावावर युद्ध पुकारलें. होळकरांचे कित्येक जुने सरदार शामराव महा-
डिक पिंपळे, बाळाजी कमळाकर वगैरे त्यास सामील झाले. पहिल्या मल्हाररावाची
रक्षा हरकूबाई व लेकावळा भारमल्लदादा हे यशवंतरावाच्या आश्रयास आले. याच
सुमारास बडगोदा गांवीं शिकारींत अपघातानें बंदूक सुटून त्याचा उजवा डोळा
गेला. नंतर महेश्वरास येऊन त्यानें अहिल्याबाईचें द्रव्यभांडार फोडिलें, आणि
तेथील द्रव्य घेऊन आपली एकंदर व्यवस्था थाटली. पैशाची व्यवस्था पाहण्यासाठीं
विठ्ठल महादेव ऊर्फ तात्या जोग इंदूर येथील सरदार कीबे यांचा पूर्वज यास यशवंत-
रावानें फडणिशीच्या कामावर नेमिलें. अशा रीतीनें यशवंतराव हा अल्पावकाशांत
दौलतरावास नवीन प्रतिस्पर्धी उत्पन्न झाला.
   ता. २२-३-१८०० चें वर्तमान. “ यशवंतरावानें जाठाचा एक किल्ला हस्तगत केला.
द्रव्य बहुत सांपडलें. फौजही हुशार. दीडशें दोनशें पर्यंत तोफा, पायदळ व स्वार
मिळून पन्नास हजार. पुण्याकडे येण्याचा रोख आहे. भोसल्यांचीही कांहीं फौज
बरोबर आहे. नानाच्या सूत्रेंकरून येत आहेत. बुंदेलखंडच्या सर्देपर्यंत आल्याची
बोलवा आहे. ” यावरून दक्षिणेत नाना फडणवीस मरण पावला, तेव्हां यशवंतराव
चंबळच्या पलीकडे जाठांच्या मुलुखांत असून त्याचें तोंड दक्षिणेकडे वळलें होतें.
“ गोविंदराव बुळे येऊन भेटले. मीरखां पठाण यांजलाही पत्रें जलद यावयास
गेलीं आहेत. ” पुढें दोन तीन महिन्यांत दौलतरावानें आपलीं कांहीं पलटणें यशवंत-
रावावर रवाना केलीं. कारण ‘ सिंदे बाया दरकूच उज्जनीकडे जातात, त्यांच्या