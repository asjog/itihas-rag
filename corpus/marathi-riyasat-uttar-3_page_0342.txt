त्यांचा वाढता जोर पाहून से० लेकनें डीगवर चाल केली, आणि १०.१२.१८०४
रोजीं किल्ह्यास मोर्चे लाविले. कांहीं दिवस तोफांचा मारा झाल्यावर ता. १३ डिसेंबर
रोजीं तटास लहानसें खिंडार पडलें. त्यांतून रात्रीच्या वेळीं तीन टोळ्यांनीं निकराचा
हल्ला करितांच डीग किल्ला व शहर इंग्रजांचे हस्तगत झालें. मात्र त्या कामीं उभय
पक्षांचे पुष्कळ लोक जायां झाले.
    डीगचा पाडाव झाल्यावर होळकर व जाठ यांच्या संयुक्त फौजा भरतपुरास येऊन
राहिल्या. जाठ रणजितसिंगानें यशवंतरावास कळविलें, ‘तुम्ही मदत असावें. खर्चास
चार रुपये लागतील ते देऊं.’ ता. १९.१२.१८०४ रोजीं से० लेक भरतपुरावर
चालून आला. त्याजवर यशंवतरावानें बाहेरून छापे घालून पुष्कळ नासाडी केली.
क० मरे उज्जनीहून हलक्या मजलांनीं लेकचे मदतीस येत होता, परंतु त्याजकडून
होळकरास फारसा उपद्रव झाला नाहीं. भरतपूरचा तट चिखलाच्या रुंद भिंतींनीं
बनविलेला खालीं मोठा खंदक असलेला दुर्लंघ्य गणला जात असे. त्या तटावर मोर्ची-
तून लेकनें तोफांचा मारा ता. ७.१.१८०५ रोजीं चालू केला. कांहीं दिवसांनीं
तटास खिंडार पडलें, त्यांतून हल्ला चढवितांच इंग्रज फौजेवर जाठांनीं जोराचा मारा
केला. त्यांत इंग्रजांचे पुष्कळ लोक मरून ते नाउमेद झाले. २१ जानेवारी रोजीं दुसरा
हल्ला चढविला, तोही तसाच फसला. तेव्हां कांहीं चांगल्या तोफा बाहेरून आणून एक
महिना पावेतों लेकनें पुनः सर्व सिद्धता केली; आणि २० फेब्रुवारी रोजीं तिसरा हल्ला
चढविला. पण त्याही प्रसंगीं पुष्कळ युरोपियन लोक मारले जाऊन कांहीं एक परिणाम
घडला नाहीं. दुसरे दिवशीं पुनः तसाच हल्ला चढविण्याचें लेकनें ठरवून त्या कामीं
मॉन्सनची योजना केली. त्या प्रसंगीं किल्ल्यावरून तोफांचे गोळे, लाकडाचे पेटलेले ओंडे,
आणि आगीचे घडे यांचा वर्षाव हल्ला करणाऱ्यांवर असा कांहीं बेसुमार झाला, कीं
याही हल्ल्यांत भयंकर नुकसान होऊन इंग्रजांस परत फिरावें लागलें. असे हल्ले वारंवार
चढवून इंग्रजांचे तीन हजारांहून जास्त शेलके लोक जायां झाले, आणि दारूगोळा
सर्व संपला. तसेंच तोफा निकाम्या होऊन धान्यसामुग्रीही खलास झाली. शिवाय सर्व
देशभर इंग्रजांची बदनामी झाली ती निराळीच. इंग्रजांच्या एवढ्या प्रचंड लष्कराला
भरतपूरचा लहानसा किल्ला हस्तगत होत नाहीं हें वर्तमान देशभर पसरलें. ‘अठरा
हल्ले आले. अठराही हल्ले आंतून जाठ, बाहेरून होळकर यांनीं मारून काढिले. इंग्रज
पलटणांचा शेणसडा झाला. होळकरांकडील सोमाजी लांबहाते केवळ कलींतला
अर्जुन कामास आला.’ या हल्ल्यांसंबंधानें लेकनें पाठविलेली तपशीलवार हकीगतीची