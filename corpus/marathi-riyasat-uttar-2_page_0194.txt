नाझरखोजा, बिलासराय व मण्यारसिंग हे गुलामाचे मुख्य साथीदार, त्यांस व गुलामास वाड्यांत नेऊन पृथक् चौकशी केली. दंड करण्याची तऱ्हाही बहुत-प्रकारची दाखविली. परंतु त्यांचें बोलणें कायम मिजाजीचें. पातशाही जवाहिराचा भ्रम फारच होता, परंतु सर्व मिळोन पांच सहा हजारच हातीं लागलें. गुलाम कादराचे सांगण्यांत वीस एकवीस लक्ष आलें. होळकर अद्याप तमाशाच पाहत बसले आहेत, येविशीं सरकारांतून त्यांस निकडीचीं पत्रें आल्यास कदाचित् मसलतीस सामील जाले तर होतील.’

‘गुलाम कादर, नवाब नाझर वगैरेस पाटीलबावांनीं बेड्या घालून कैदेत ठेविले आहेत. गुलाम कादराचें कुटुंब लाहोर प्रांतीं निघोन गेलें. पातशहा व सर्व शहाजादे दिल्लीचे किल्यांत आहेत. अलीबहादर, राणेखान वगैरे कुंजपुऱ्यापावेतों सीखांचे मुलखांत पावले. गुलाम कादर मेरठेंतून घोसगडाकडे पळोन जात असतां विहिरींत घोडा पडोन मौजे जादीगांव येथें राहिला, त्याची बातमी गांवकरी यांनीं सांगतांच पुरंदरे व धारकर पवार यांस अलीबहादरांनीं पाठवून धरून पालखींतून आणिला. बावांनीं खुषीच्या तोफा सोडोन दिवाणखान्यांत जाऊन बसले. लोकांनीं नजरा केल्या. आपाजीराम, सदाशिवपंत आस्वलकर दिवाणजी, गोविंदराव हिंगणे, अलोबहादराचा कारभारी भिकाजीपंत पाळंदे, आवाजी रघुनाथ चिटणीस, भाऊबक्षी वगैरे त्या प्रसंगास बावांजवळ होते. सर्व लोकांनीं स्वामींचे मर्जीनुरूप नक्षानेंच काम केलें. महद्यश प्राप्त जालें.’ गुलाम कादरास पकडल्याचे तपशील निरनिराळ्या सरदारांच्या हकीकतींत निरनिराळे आढळतात. ज्यानें त्यानें आपलें भूषण दाखविण्याचा प्रयत्न केलेला उघड दिसतो. पडताळा पाहण्यास असे लेख या प्रकरणाचे मुबलक आहेत.

बादशहाचा सांभाळ करण्यांत थोडीशी चालढकल महादजीनें केली असेल, तर पुढें गुलामास पकडून पुढील बंदोबस्त करण्यांत त्यानें अतिशय दक्षता दाखविली, यांत संशय नाहीं. एका अर्थानें आपली कर्तबगारी व कर्तव्यनिष्ठा दाखविण्यास गुलाम कादरानें पाटीलबावांस चांगला योग आणून दिला. ‘आपल्याकडे निमित्त न येतां बादशाही संस्थान साताऱ्यासारखें जालें.’ महादजीचे शब्द मार्मिक आहेत. गुलाम कादरानें बादशहाचा छळ केला नसता तर महादजीनें केलेला बंदोबस्त केवळ स्वार्थमूलक व राज्यापहारक असा लोकांस वाटला असता. तें स्वरूप आतां साफ पालटून, महादजी बादशहाचा मोठा उपकारकर्ता व सहाय्यक