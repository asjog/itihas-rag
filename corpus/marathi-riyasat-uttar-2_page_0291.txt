बायकामुले व कारभारी गुरुनाथपंत यांस कैद करून श्रीरंगपट्टणास नेलें, आणि इकडे संस्थानाचा सर्व मुलूख काबीज केला ( सप्टेंबर १७८५ ). त्यानंतर पुढील दोन महिन्यांत बुराणुद्दीनानें डोडवाड, खानापुर, संपगांव, बागेवाडी, जांबोटी, नेसरी, सडें, होस्कोटें, पाच्छापुर हीं ठिकाणें एका मागून एक हस्तगत केलीं. कित्तूर व इतर ठिकाणांतून सावकार तेवढे निवडून त्यांजपासून अतोनात पैसा त्यानें जमा केला. एक कानडी लेखक म्हणतो, ‘ लिंगाइतांचे चांगले बायका धरिले. तमाम सुंदर बायका बारा वाटा पळून गेले. बायका धरावयास कारण, टिपूनें पालक मुलगे बाळगले आहेत त्यांस ख्रिया करून देणेस नेतात.’ अशा पालक चेल्यांच्या पांच सहा पलटणीच टिपूनें बनविल्या होत्या. खुद्द कित्तुरांतून पुष्कळ संपत्ति त्यास मिळाली. देसायाचा वाडा खणून भांडींकुंडें, दागदागिने वगैरे सर्व संपत्ति हरण केली. संस्थानांतील रयतेस पूर्णपणे नागविलें. धारवाड टिपूच्या ताब्यांत होतें तेथें त्यानें ही संपत्ति व सामान भरून ठेविलें. विशेषतः सुंदर बायका व दांडगे जवान पुरुष बाटवून टिपूनें आपल्या जनानखान्याची व फौजेची भरती केली, हा प्रकार अत्यंत जाचक झाला.*

४. मराठ्यांची जमवाजमव, बदामी काबीज (२१-५-१७८६).-
वरील प्रकार स.१७८५ च्या अखेर घडत असतां,त्या सालच्या पावसाळ्यापासूनच नानानें मोहिमेची तजवीज चालविली होती. तुकोजी होळकर व नागपुरकर भोसले मुद्दाम या स्वारीसाठीं त्यानें बोलावून आणिले. निजामाकडेही बोलणीं चालू होतीं. पण शुष्क वाटाघाटींत काळ निघून गेला. प्रत्येकास आपापले अर्थ साधून घेण्याची वेळ हीच. एकएकाच्या शेंडीस फुलें बांधून समजुती काढण्यांत नानाच्या नाकीं नव आले. कोणाचे रुसवे तर कोणाचे मुहूर्त, एवंच निघण्यास विलंब होत गेला. खुद्द नाना बाहेर पडल्याशिवाय दुसरे पुढें निघेनात. असें होतां होतां स.१७८५ साल संपलें. पुढील जानेवारींत नाना व हरिपंत लष्कर घेऊन बाहेर पडले व प्रथम निजामाच्या भेटीस चालले. पूर्वी जसा महादजी शिंदे नानाचे हुकूम नेटानें उठविणारा त्यास हाताजवळ होता, तसा आतां दुसरा कोणी नसल्यानें होळकर, भोसले, निजाम यांच्या कच्छपीं लागून आणि मेजवान्या, पोषाख वगैरे उपचारांनीं त्यांची मनधरणी करून, त्यांस नानानें बाहेर काढिलें. तरी प्रत्यक्ष रणक्षेत्रावर या फौजा दाखल होण्यांत स. १७८६ चा उन्हाळा संपत आला.