म्हणून मुख्य कामगार असे. पायदळांतील शिपाई मावळे व हेटकरी या दोन जातींचे असत. मावळे हे घाटमाथ्यावर राहणारे व हेटकरी कोंकणांत राहणारे. दोघेही अवघड जागीं चढून जाण्यांत मोठे पटाईत असत. ढाल, तरवार, बरची, तीरकमठा हीं त्यांचीं हत्यारें असून, तीं त्यांस आपल्या खर्चानें घ्यावी लागत. दारूगोळा मात्र सरकारांतून मिळे. प्रथमतः नोकरींत ठेवितांना नुसतें धान्य देऊन ठेवीत; परंतु पुढें हुशारी दिसून येई त्याप्रमाणें त्यांस एकपासून तीन होनपर्यंत दरमहा पगार मिळे. जुमलेदारास सालीना शंभर होन, एकहजारी यास सालीना पांचशें होन, व पंचहजारी यास अडीच हजार होन असे पगार असत. शिवाय पंचहजाऱ्यास सरकारांतून पालखी, अबदागीर वगैरेच्या नेमणुका असत.

घोडेस्वारांची व्यवस्था बहुतेक पायदळाप्रमाणेंच होती. पंचवीस स्वारांवर एक हवालदार, पांच हवाल्यांवर एक जुमलेदार, दहा जुमल्यांवर एक सुभेदार, व दहा सुभ्यांवर पंचहजारी असे अंमलदार असत. दर पंचवीस घोड्यांत एक नालबंद व एक भिस्ती असे. प्रत्येक मराठा अंमलदाराचे हाताखालीं एक ब्राह्मण सबनीस व एक प्रभु कारखाननीस, अथवा ब्राह्मण मुजुमदार व एक प्रभु जमिनीस अशी व्यवस्था असे. घोडेस्वारांत शिलेदार व बारगीर असे दोन वर्ग असत. शिलेदार हे बरेच उच्च प्रतीचे असून घोडीं, हत्यारें, दारूगोळा वगैरे सामान त्यांचे स्वतःचें असे. त्यांस सरकारांतून उक्त्या नेमणुका असत; आणि कित्येक शिलेदार हाताखालीं हजार पांचशें स्वार बाळगून असत. बारगीर हे सरकारचे प्रत्यक्ष नोकर असून त्यांस बसण्यास घोडीं व वापरण्यास हत्यारें सरकारांतून मिळत. त्यांस सरकारी पागेचे लोक असें म्हणत असून, त्यांजवर शिवाजीचा विशेष भरंवसा असे. शिवाजीजवळ स्वतःचे असे दहा बारा हजार उत्कृष्ट कच्छी व आरबी घोडे नेहमीं तयार असत, असें खाफीखान म्हणतो. शिलेदार डोईजड होऊं नयेत, म्हणून त्यांच्या टोळ्यांत कित्येक बारगीर मिसळून ठेवीत. दोघांचींही हत्यारें ढाल, तरवार, भाला व कित्येकांपाशीं बंदुकी अशीं असत. शिलेदारांचा पगार दरमहा सहा होनांपासून बारा होनांपर्यंत व बारगिरांचा दोन पासून पांच होनांपर्यंत असे. जुमलेदारास अडीचशें व सुभेदारास सहाशें होन सालीना पगार असे. सरनोबत यास अडीच हजार होन पगार असून शिवाय पालखी अबदागीर वगैरेच्या