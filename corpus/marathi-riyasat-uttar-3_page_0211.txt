त्यासी श्रीधर लक्ष्मण व कृष्णराव माधव यांची बिदा केली आहे. सल्ला मसलतीचे प्रकार यांसीं बोलण्यांत आले आहेत ते सर्व बोलतील.’ त्यानंतर ता. २५-८-१८०२ चे रघूजीचें पत्र आलें, कीं ‘आपण अन्तःकरणापासून लोभ ममता ठेवून आहेत हें समजोन खातरजमा अधिकोत्तर झाली. येथीलही निस्सीम भाव खचितच आहे. जो बेत उभयतां वकिलांनीं आपल्याशीं केला आहे तो फार चांगला व पोक्त आहे. त्यांत येथून दुसरें व्हावयाचें नाहीं. ’ या भाषेंत एक बाजूस बाजीरावाचीं आर्जवें तर दुसऱ्या बाजूस भोसल्याचा दुटप्पी डाव व्यक्त होतो.

स. १८०२ च्या मार्च महिन्यापासून यशवन्तरावाच्या स्वारीची पुण्यांत मोठी खळबळ उडूं लागली. वकिलांच्या व मुत्सद्यांच्या वाटाघाटी सुरू झाल्या. ‘भोस-ल्यांचे वकील पुण्यास आले. पाराजीपंतही होळकराकडून आले. वकिलांचे बोलण्यांत बेत बसला नाहीं तर मग भोसले येतील. बोलणीं होतात परंतु मळमळीत. इंग्रजांकडील वकील सिंद्याकडे आले आहेत. दिल्लीचा बंदोबस्त करतों म्हणतात. इंग्रज दिल्लीकडे दंगा करणार. ’ एप्रिलांत होळकर तापीचे दक्षिण तीरीं आला. सिंद्यांचीं चार पलटणें व फौज बऱ्हाणपुरास गोपाळराव भाऊजवळ आली. ते जमाव करून होळकरावर येणार. होळकरांनीं पुढें न यावें म्हणून त्यांजकडे पाराजीपंताचे विद्यमानें सरकारांतून केशव जनार्दन पाठविले. होळकराचे फौजांनीं मुलखाची वाकी ठेविली नाहीं. यशवन्त-राव होळकर महेश्वराहून निघून सेंदव्यास काशीरावास ठेवून भीकणगांवास आला; तेथून थालनेरास तापी उतरून अलीकडे बेटावद येथे मुक्काम करून मे महिन्यांत कासारबारीखालीं चाळिसगांव येथें येऊन राहिला. त्याचे पाठोपाठ सिंद्याची फौज चालून येऊं लागली. त्यास अटकाविण्यासाठीं होळकरानें जिवाजी यशवन्त, मीरखान पठाण व फत्तेसिंग माने यांस थालनेरास ठेवून शहामतखान, नागो जिवाजी, गणपतराव नारायण ( शौचे ), आवाजी लक्ष्मण लाड वगैरे सरदारांस पैसा मिळ-विण्यासाठीं गंगथडीकडे रवाना केलें, तसेंच त्यानें बाजीरावास नम्रतेचीं पत्रें व हत्तीघोडे वगैरे नजराणा पाठविला. बाजीरावानें त्यास उत्तर पाठविलें कीं, ‘तुम्ही पुढें येऊं नये. तुमचा व सिंद्यांचा समेट करून देण्यासाठीं बाळोजी कुंजर यांस रवाना केलें आहे.’ परंतु बाजीरावानें होळकराबरोबर लढण्याची तयारी अशी कांहीच केली नाहीं. केवळ बोलाचालीच्या टोलवाटोलवीनें त्याचं आपण निवारण करूं आणि कदाचित् निकरावर येऊन तो पुण्यास दाखल झालाच तर कांहीं तरी हिकमत लढवून आपण त्यास झुडाबून देऊं, अशी त्यास खात्री वाटत होती. परंतु होळकराची