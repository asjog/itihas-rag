३. अखेरच्या खटपटी व पुढील व्यवस्था, ( स. १७४९ ).—
मार्गशीर्ष वद्य ३ शुक्रवार शके १६७१, शुक्लनामसंवत्सर, ता. १५
डिसेंबर स. १७४९ रोजी सकाळी चार घटका दिवसास शाहूनगर येथील
रंगमहाळाच्या वाड्यांत शाहूछत्रपति मरण पावला. या गोष्टीने मराठ्यांचे
राज्यकारभारांत एक मोठी क्रान्ति घडून आली. शेवटच्या दहा पांच
वर्षांत शाहूची शक्ति क्षीण होऊन, हळू हळू राज्यकारभाराची सत्ता
पेशव्याचे हातांत कशी जाऊं लागली त्याचे वर्णन येथपर्यंत करण्यांत
आलेंच आहे. पेशव्यावरच आतां सर्व भार टाकून आपण मोकळे व्हाव-
याचें, असा बहुतेक निश्चय करून स. १७४७ च्या एप्रिलांत,
शाहूनें बाळाजी बाजीरावास निरोपाचीं वस्त्रें देऊन, बाहेर पाठविलें,
त्यानंतर सुमारें अडीच वर्षांनीं शाहूचा अंत झाला. या अडीच
वर्षांत पुढील राज्यकारभारासंबंधानें नानाप्रकारचीं कारस्थानें घडून
आलीं, नानाप्रकारचे बेत व विचार झाले; आणि शेवटीं रामराजास
गादीवर बसवून पेशव्यांनीं राज्यकारभार चालवावा, असा स्वदस्तुरचा
दस्तैवज पेशव्यांस करून देऊन, नंतर शाहूनें आपला देह ठेविला.
‘अधिक मासांत महाराजांस अनारोग्यता प्राप्त झाली,’ म्ह० स. १७४९ च्या
आगष्टांत शाहूची प्रकृति विशेष बिघडली. सुमारें चार साडेचार
महिने शाहू आंथरुणास खिळलेला होता. मधून मधून केव्हां थोडा
भ्रम होत असे, परंतु सारखी बेशुद्धि अशी कधींच नव्हती, आणि
त्याला जी कांहीं व्यवस्था योग्य व शक्य वाटली ती त्यानें सावकाश,
विचारपूर्वक व संपूर्ण शुद्धीवर असतां करून ठेविली, यासंबंधानें
उपलब्ध कागदपत्र वाचले म्हणजे मनांत यत्किंचित् संशय राहत नाहीं.
आज दीडशें पावणेदोनशें वर्षांनंतर आपण त्या प्रकरणाचा विचार करूं
लागलों, म्हणजे आजच्या परिस्थितीने व आवडीनिवडींनीं आपलें मन
विकारवश होऊन, आग्रहानें तत्कालीन घडामोडींविषयीं आपण मळ-
मळतेच विचार प्रगट करितों; परंतु हा विषय तत्कालीन कागदपत्रांच्या