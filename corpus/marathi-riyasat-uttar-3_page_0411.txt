नवीन रेसिडेंट एल्फिन्स्टनही त्याचेच बरोबर आला. हुशंगाबाद व शिवणी हे दोन भोसल्याचे परगणे इंग्रजांशीं युद्ध चालू असतां भोपाळचे नबाबानें लाटले ते परत मिळविण्याची खटपट रघूजीनें लगेच चालू केली. जवळ पैसा नसल्यामुळे त्याला अडचणी भासूं लागल्या, तेव्हां कामगार मंडळी, रयत, सावकार वगैरे जें कोणी सधन झालेले होते त्यांजकडून त्यानें पुष्कळसा पैसा उकळला. मात्र फौजेचें सर्व देणें त्यानें फेडलें असें नाहीं. पुढें यशवंतराव होळकरानें इंग्रजांवर युद्ध पुकारलें तेव्हां त्यास सामील व्हावें अशी इच्छा रघूजीस उत्पन्न झाली. पण एकवार युद्धांत हात पोळून निघाल्यामुळे पुनः त्या फंदांत पडण्याचें धैर्य त्यास झालें नाहीं. इंग्रजांशीं तैनाती फौजेचा तह करून रघूजीनें ती पदरीं बाळगावी, असा आग्रह रेसिडेंटानें त्यास वारंवार केला. परंतु ती गोष्ट अखेरपर्यंत रघूजीनें मान्य केली नाहीं. संबळपुर व छत्तीसगड परगणे वेस्लीने हस्तगत केले होते, ते कॉर्नवालिसनें नवीन धोरणानुसार रघूजीस परत दिले. पुढें शिंद्याशीं संगनमत करून त्याच्या साह्यानें रघुजीनें भोपाळच्या नबाबापासून हुशंगाबाद व शिवणी हे परगणे स० १८०७ त परत घेतले. खरें म्हटलें तर भोपाळचें सगळेंच राज्य हिसकावून घेण्याचा सिंदे व भोसले या दोघांचा त्या वेळीं विचार होता. पण नबाबास इंग्रजांचा पाठिंबा असल्यामुळें ती गोष्ट शक्य झाली नाहीं. शिवाय स. १८०९ सालीं होळकराच्या वतीनें अमीरखानानें फौजेसह नागपुरावर ताव मारण्यास सुरवात केली; त्यामुळे रघूजीला बाहेर आपला जम बसविणें अशक्य झालें. सन १८०० त यशवंतराव होळकर नागपुरास कैदेत असतां त्याचें कांहीं जडजवाहीर रघूजीनें हस्तगत केलें होतें, तें तो परत देईना, हें निमित्त करून अमीरखानानें नागपुरावर स्वारी करण्याचें योजिलें. सन १८०९ सालच्या उन्हाळ्यांत अमीरखान आपले पेंढारी बरोबर घेऊन भोपाळचे बाजूस आला. तेथें त्यास भोपाळचा नबाब सामील झाला. पावसाळ्यांतच त्यांनीं गढामंडळा हा भोसल्यांचा जिल्हा लुटून उद्ध्वस्त केला, आणि नर्मदेस उतार झाल्यावर अमीरखान फौजेसह नदी उतरून नागपुर हद्दींत शिरला; परंतु रघूजीनें त्याजवर फौज पाठवून त्याचा पराभव करून त्यास घालवून दिलें. या प्रसंगीं इंग्रजी फौजेची तुकडी कर्नल क्लोजचे हाताखालीं होती, ती रघूजीचे मदतीस आली. वास्तविक ही मदत रघूजीनें मागितली नव्हती. परंतु ग० ज० मिंटोनें मुद्दाम त्यास खूष करण्यासाठीं ही फौज पाठविली. मनांतील हेतु असा होता, कीं रघूजीनें तैनाती फौजेचा तह मान्य करून कायमचीच ती फौज आपल्याजवळ बाळगावी. परंतु