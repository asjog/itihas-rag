सर्व कागद दाखवून हिशेब चुकवून द्यावा. असें तुम्ही न कराल तर आमचे शूर शिपाई तुमच्या शहरावर लगेच झडप घालतील व घरेंदारें जमीनदोस्त करून तुमची दुर्दशा करितील. तुम्ही त्यांच्या कबजांतून पळून जाऊं शकणार नाहीं. बादशहा तुमचें संरक्षण करील असें तुम्हांस वाटत असल्यास हा तुमचा भ्रम आहे. यापूर्वी दोन वेळां आम्ही तुम्हांस तुडविलें, तेव्हां कोटें त्यानें तुमचें रक्षण केलें ! तटावरील तोफांचा धूर तुमच्या डोळ्यांवर येऊन त्या तुमचें रक्षण करतील असें तुम्हांस वाटत असेल तर आमचे शूर योद्धे पिंजलेल्या कापसाप्रमाणें क्षणमात्र त ह्या तटाच्या चिंधड्या उडवून देतील आणि त्याच तोफांनीं तुमचीं घरेंदारें नाहींशीं करतील. साल्हेर मुल्हेरचे किल्ले किती बळकट होते, ते आम्ही काबीज करूं अशी कोणास कल्पनाही होत नव्हती; परंतु महाराजांच्या पुण्य प्रतापानें आमच्या शिपायांनीं ते इतक्या लवकर काबीज केले कीं ही गोष्ट सांगण्यास सुद्धां वेळ ज्यास्त लागेल. हा प्रकार तुम्हांस ठाऊक आहेच. अशा आमच्या योद्धयांपुढें तुमच्या सुरतच्या तटाची किंमत ती काय ? तुमचे नांवाजलेले योद्धे दिलेरखान व बहादूरखान हे साल्हेरवरून मनगटें चाटीत परत गेले, हेंही तुम्हांस ठाऊक आहेच.

एकदम तुमच्या शहरावर फौज न पाठवितां तुम्हांस ही आगाऊ सूचना मेहरबानीराहे दिली जात आहे. ईश्वराची तुम्हांवर कृपा असेल तर हा हुकूम पाळण्याची सुबुद्धि तो तुम्हांस देईल. नाहीं तर तुमचे हाल तुम्ही जाणा. ’ याजवर सुरतेच्या अधिकाऱ्यांकडून आलेला जबाब:—

‘ प्रतापराव व मराठे, ब्राह्मण, नाईकवाडी व बारगीर यांचे तीव्र बुद्धीस कळावें कीं, तुमचें पत्र आतांच आमचे हातास आलें. दुष्टांनो, ज्या बादशहाचा लहानसा नोकर मीर्झा राजा जयसिंग यानें तुमच्या शिवाजीस वठणीस आणून बादशहापुढें नाक घांसण्यास लाविलें; विजापुर व गोंवळकोंडा येथील शहा, ज्या बादशहाच्या नोकरांपुढें नाक घांसून सालोसाल खंडणी भरून आपला बचाव करितात; त्या बादशहाचा प्रभाव तुम्हांस अजून ठाऊक झाला नाहीं काय ? तुमच्या या उद्धट शब्दांबद्दल तो तुमची जीभ कापून तुम्हांस दगडाखालीं ठेंचून काढील, हें तुम्हांस कळत कसें नाहीं ? पहिली ती सुरत ही नव्हे. तुम्हा उंदरांच्या बंदोबस्तासाठीं सुरतेला आतां नवीन तट बांधलेला आहे; आणि आतां येथें मोगलांचे शूर