नव्हतें. एक क्षणाचा विलंब सिंद्यावर चालून जाण्यांत मी करतों तर माझी सर्वथा
फसगतच झाली असती. सिंदे भोसल्यांचे बेत पूर्ण होण्यास मी त्यांस अवधि दिला
नाहीं म्हणूनच मला यश आलें. अमृतरावानें मागें राहून पुण्याशीं असलेला माझा पाया
केव्हांन्च तोडून टाकला असता. ह्या माझ्या पायाचें सूत्र थेट म्हैसूरपर्यंत जुळविलेलें
होतें. पटवर्धन, रास्ते, निपाणकर वगैरे कर्नाटकांतील समस्त मराठे जहागीरदार मी
माझ्याकडे सांभाळून धरले होते. म्हणूनच मला निर्धास्तपणें सिंदे भोसल्यांवर चढाई
करतां आली. या जहागीरदारांवर अमृतरावाचें मोठें वजन होतें; आणि बाजीरावापेक्षां
अमृतरावाचे शब्दासच ते विशेष मान देत. अशा स्थितीत या जहागीरदारांस फितवून
आमच्या विरुद्ध हालचाली करण्याची संधि अमृतरावास देणें किती धोक्याचें होतें,
याची आपण कल्पना करा. अमृतरावाच्या प्रत्यक्ष फौजेपेक्षां मराठमंडळावरील त्याचें
वजन आम्हांस जास्त बाधक होतें. पण या सर्व बाबती सोडून दिल्या, तरी आणखी एक
महत्त्वाची कामगिरी अमृतरावानें आमच्यासाठीं बजावली तिची किंमत आठ लाखांच्या
दुप्पट दिली तरी ती कमीच होईल, आणि तिचें विस्मरण आपणास कधीं होणें
शक्यच नाहीं. ती कामगिरी अशी:—
 ‘ यशवंतराव होळकरासारखा कल्पक व धाडसी सेनानी आपल्या बाजूस वळवून
घेण्याचे भगीरथ प्रयत्न सर्व जाणत्या सरदारांचे सारखे चालू होते, आणि तो जर
सिंदे भोसल्यांस येऊन मिळाला असता, तर त्या तिघांशीं सामना करण्याची ताकद
मला बिलकुल नव्हती. या विवेचनेंत मी असतां कशाही प्रकारें होळकराची समजूत
काढा, अशा मतलबाचें एक महत्त्वाचें पत्र सिंद्यानें पुण्यास बाजीरावास लिहिलेलें
मध्येंच अमृतरावानें पकडिलें. अशीं आणखी पुष्कळ पत्रें बाजीराव दौलतरावांचीं
अमृतरावानें पकडून मला दिलीं, त्यांचा मला अत्यंत उपयोग झाला. याचमुळें बाजी-
रावाचा अमृतरावावर एवढा मोठा रोष झाला. त्या पत्रांत बाजीरावास सिंद्यानें असा
मजकूर लिहिला होता कीं, तूर्त तुम्ही होस हो म्हणून कशी तरी होळकराची समजूत
करा, म्हणजे सर्वांनीं मिळून प्रथम इंग्रजांचा धुव्वा उडवूं आणि वसईचा तह झुगा-
रून देऊं. एकवार इंग्रज ठिकाणीं बसले कीं भोसले व आम्ही मिळून होळकरास
नरम करून त्यास तुमच्याकडे शरण आणूं. म्हणजे पुढें तुम्हांस त्याची वाटेल ती गत
करतां येईल. हें पकडलेलें पत्र माझ्या सांगण्यावरून अमृतरावानें लगेच होळकराकडे
पाठविलें, आणि त्याचा परिणाम तंतोतंत माझ्या अपेक्षेप्रमाणें घडला. भोसले सिंद्यांस
मिळण्यासाठीं दोन मजला अलीकडे चालून आलेला होळकर, हें पत्र हातीं पडतांच,