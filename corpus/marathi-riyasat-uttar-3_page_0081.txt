सौंदर्यावर लोलुप होऊन तिला वरण्यास अत्यंत उत्कंठित झाला. खरे लिहितात,
'बायजाबाई ही फार सुंदर असून उपवर होती. दौलतरावाच्या मनांतून तिच्याशीं
लग्न करावयाचें होतें. परंतु सिंद्यांची जातकुळी हीन असल्यामुळे आपण त्यांस
मुलगी देणार नाहीं असें सर्जेराव म्हणत होता. हे त्याचें म्हणणे बाह्यात्कारों
होतें. आंतून इच्छा अशी होती की पुष्कळ दौलत व अधिकार मिळाल्यास सिंद्यांस
मुलगी द्यावयाची; व तसें त्याने केल्यावर श्रीमंतांनी सिंद्यांची दिवाणगिरी सर्जेरावास
द्यावी व त्याच्या द्वारे सिंद्यांस दोन कोट रुपये द्यावे. या देणगीवद्दल सिंद्यांनीं
बाजीरावास गादीवर बसविण्याविषयीं नानास मदत करावी; इतकेंच नाहीं, तर पुढें
ते नानाच्या कह्यांत न सांपडतील व नानापासून त्यांचे रक्षण होईल असा बंदोबस्तही
करावा.' हा गुप्तरूपे झालेला करार नानास कळला नाहीं हैं सांगावयास नकोच.
स. १७९७ च्या पावसाळ्यापासून लग्नाची बाटाघाट चालू झाली. घाटग्याचीं
मुलेंमाणसें कागलास होतीं, त्यांस आणावयास सिंद्याचे दोनशें स्वार व लवाजमा
जुलई १७९७ त करवीरास गेला. घाटग्याची मुल सिंद्यांस द्यावयास केली तिला
नेणार, अशी बातमी ते लोक सांगू लागले. कोल्हापुरमहाराजांचे कारभारी रत्नाकरपंत
यांनीं महाराजांस मसलत दिली की मूल देऊं नये. तिला सामानगडाकडे पळविली,
(सेप्टेंबर). त्यावरून दौलतरावानें जबरदस्तीचा धाक दाखवून व निकडीचीं माणसें
पाठवून मुलगी पुण्यास आणिली.
पुढें हें लग्न नाना सिंद्याचे कैदेत पडल्यावर फाल्गुन शु. ११ ता. २६-२-१७९८
रोजीं झालें. 'लग्नसोहळा फारच थाटाचा झाला. स्प्याचें बोहलें व सोनेरी चांदवा
त्यास मोत्यांच्या झालरी याप्रमाणें भारी काम जाहले. हा आप्त संबंध घडून येतांच
सर्जेरावाच्या शिलेदारीचें एका बलाढ्य सरदारच्या दिवाणगिरींत रूपांतर झालें; आणि
त्याचें खरें कर्तृत्व पूर्णपणे झळकूं लागलें.' मात्र दौलतरावाशी झालेलें बायजाबाईचें
लग्न करवीरकरांस बिलकूल पसंत पडलें नाहीं. 'घाटगे यांनी छत्रपतींस लम्नचिठी
पाटविली होती, त्या कारकुनास करवीरकर महाराज अधिक उणें बोलले. त्याजवरून
छत्रपतींचे वकील पुण्यांत होते त्यांस २३-३-१७९८ रोजी सिंद्यांनी कैद करून
लष्करांत नेलें.' रा. खरे लिहितात, स. १७९६ पासूनच्या सहा सात वर्षात सर्जेरावानें
धरपकड, खून, लूट व जाळपोळ यांचा कहर उडवून दिला आणि रणधुमाळींत प्रांतचे
प्रांत उद्ध्वस्त केले. यावरून घाटगे हा पाषाणहृदयी, आगलाव्या, आणि आडमुठा
शिलेदार होता, असें मात्र समजू नये. केवळ लष्करी सामर्थ्यावरच त्यानें हें सर्व घड-