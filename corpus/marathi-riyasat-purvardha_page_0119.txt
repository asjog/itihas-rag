स्वराज्याची निर्मिति उत्तरेंत झाली नाहीं. ' (चिं. वि. वैद्य-इंदुप्रकाश.) महालिंगदास नांवाचा एक कवि सोळाव्या शतकाच्या अखेरीस म्हणजे शिवाजीच्या जन्मापूर्वी होऊन गेला. त्याचा विक्रमबत्तिशी नांवाचा एक ग्रंथ आहे. त्यांत म्लेंछसेवानिषेध, ब्राह्मणधर्म, स्वदेशप्रीति इत्यादि विषय मोठ्या कळकळीनें सांगितले आहेत. हा राजनीतीचा प्रासादिक ग्रंथ त्या वेळीं निर्माण झाला, ह्यावरून महाराष्ट्रांतील विचारवंतांच्या कल्पना स्वराज्योन्मुख होऊं लागल्या होत्या, असें म्हणावें लागतें. ' ( रा. पंडित, वि. ज्ञा. वि. जून १९१३ ).

संतांच्या उद्योगाचा राष्ट्रास उपयोग झाला, असें ज्यांचें प्रतिपादन आहे, ते म्हणतात कीं, राष्ट्रोन्नतीचें एक मुख्य अंग संतांनीं तयार केलें. त्यांच्या उद्योगानें जातिद्वेष कमी झाला. स्त्रीशूद्रांसही ब्राह्मणांच्या बरोबरीनें ज्ञान मिळण्याची सवड झाली. संसारांत स्त्रियांचें महत्त्व वाढून कौटुंबिक वर्तन पवित्र होत चाललें. राष्ट्र परोपकारशील, सहनशील, एक जुटीनें काम करण्यास तयार, असें बनत चाललें. जपजाप्य, यज्ञयाग, योगाभ्यास इत्यादि कृत्यांकडे लोकांच्या काळाचा व शक्तीचा व्यय होत असे, तो बंद झाला. विचार व आचार यांच्यांतील विरोध नाहींसा होत चालला. संसारांत राहून स्वपरहित साधणें हाच उत्तम धर्म, हाच पुरुषार्थ, हेंच सर्व जन्माचें सार्थक, असें मानण्याकडे लोकांची प्रवृत्ति झाल्यामुळें, त्यांच्या अंगी स्वाभिमानाचें वारें वास करूं लागलें. ते आपल्या कंबरा बांधून स्वत्व रक्षण करण्यास उद्युक्त झाले. ब्राह्मण शूद्राचे खांद्यास खांदा लावून उद्योग करूं लागले. आपल्या योग्यतेची चहा ब्राह्मण करितो, हें कळतांच शूद्रही ब्राह्मणास मनापासून साह्य करूं लागला. निर्वाहापुरतें अन्नाच्छादन असलें म्हणजे पुष्कळ, अशी समजूत होऊन दारिद्र्यांत सुद्धां आनंदी व संतुष्ट राहणें ही गोष्ट संतांनीं स्वोदाहरणाने लोकांस दाखवून दिली. ते आपल्या घरीं धान्य किंवा द्रव्य यांचा संग्रह करीत नसत. कदाचित् त्यांची दया येऊन कोणा धनिकानें त्यांस कितीहि द्रव्य दिलें तरी ते तें लगेच गोरगरिबांना वांटून देत; आणि स्वतः कफल्लक राहत. कित्येक वेळां धनवान् लोक त्यांस न कळत कांहीं द्रव्य त्यांजकडे पोंचतें करीत; परंतु हें ते ताबडतोब लुटवीत. यामुळे सर्वांची त्यांजवर भक्ति बसे. स्वामिभक्ति, व साधुसेवा यांची थोरवी तुकारामानें पदोपदीं गाइली आहे. संतांनीं भागवतधर्म प्रचारांत आणिला.