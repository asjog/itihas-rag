दुसरे दिवशीं गारदौंडावर आला. ‘पुण्यांतील प्रकार म्हणावा तर कोणाचा पायपोस
कोणाचे पायांत नाहीं. कोणांत कोणी मिळत नाहीं. दौलतरावाचा पाय कंपूंतून बाहेर पडत
नाहीं. इंग्रज वळावले. इंग्रजमय होतें यांत संशय नाहीं,’ अशी लोकवार्ता या वेळीं चालू
होती. नाना आल्याचें वर्तमान पलटणांस कळतांच त्यांनीं नानावर चाल केली. सिंद्याची
हुकमत कंपूवर चालेना. तथापि बाजीरावाचे आग्रहावरून सिंद्यानें नानास १७ जुलई रोजीं
आपले गोटांत आणिलें. बजाबा शिरवळकर पिंगळे वगैरे त्यास जाऊन भेटूं लागले.
‘ बाजीराव द्वामुष आहेत. कोणीकडे कल देतील नकळे.’ नानावर तोडगा म्हणून त्यानें
मोरांबास सोडून शिवनेरीस आणिलें. हा सर्व खटाटोप बायांची समजूत काढण्यासाठीं होता.
परंतु तो सिद्धीस जाण्याचा संभव दिसेना. दुर्जन* वगैरे कंपूचे अधिकारी फितले
होते ते केव्हां काय दगा करतील याचा दौलतरावास विश्वास येईना. नानाही
वाटेल त्या शकला काढून आपली वाट लावील अशी त्यास भीति पडली. तेव्हां
सर्व कलहाचें मूळ सर्जेराव त्यास नाइलाजास्तव दूर करण्याचें दौलतरावानें मनांत
आणिलें. त्यास एक कारणही घडलें. फकीरजी गाढव्यानें पलटणांतील पाहरे-
कऱ्यांस जखमी केलें, त्यावरून ता. २५ जुलै रोजीं ‘घाटगे, गाढवे, यादो भास्कर
व त्याचा बंधु असे चौघे कैद केले. मुकेल फिरंगीच्या मुलानें धरले. सर्जेरावाच्या
मुसक्या बांधून बाजारांतून बंदुकीच्या कुपणानें मारीत पलटणांत घेऊन गेले. तेथें
एक दिवस शेतखान्यांत कोंडून ठेविलें होतें. दुसऱ्या दिवशीं बाहेर काढून पाह्ऱ्यांत
ठेविलें. त्याचा गोट लुटला. घाटग्यास जखम जाहली.’ कंपूचें व इंग्रज वकील पामर
यांचें एक चित्त होतें. नानास साह्य करण्याविषयीं इंग्रज उत्सुक होते. परंतु

* दुर्जन—(Drugen)-सिंद्याच्या पहिल्या कंपूचा अंमलदार. स. १७९८ त
त्याचे जागीं डु प्रॅट (Duprat) ची नेमणूक झाली. दुर्जननें एक वर्ष काम केलें. तो
सव्हॉय परगण्यांतला राहणारा हिंदुस्थानांत फ्रेंच लष्करांत नोकरीस राहून पुढें
१७९४त डी बॉयनचे हाताखालीं राहिला. स. १७९५त तो पेरॉनचे हाताखालीं
दक्षिणेंत आला. नंतर डी बॉयनचे जागीं पेरॉनची नेमणूक झाली, तेव्हां पेरॉनचे
जागीं दक्षिणेंत दुर्जन कायम झाला. स. १८०० त त्याची नेमणूक दिल्लीस होऊन
बादशहाचा सांभाळ त्याजकडे आला. त्या वेळीं त्याचा पगार दरमहा रु. ८०० होता.
स. १८०३ त बृर्किननें पेरॉनचे विरुद्ध बंडावा केला तेव्हां त्यास दुर्जननें दिल्लींतून
काढून दिलें. इंग्रजांनीं दिल्ली हस्तगत केल्यावर दुर्जनास कैद करून कलकत्त्यास
पाठविलें. तेथून तो युरोपास जाऊन पुढें स. १८२४ त नीस येथें मृत्यु पावला.