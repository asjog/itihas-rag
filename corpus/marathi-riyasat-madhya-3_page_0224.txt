मनाचा असा कांहीं गोंधळ उडाला कीं, खरोखरच वेड लागण्याची पाळी आली. दररोज किंबहुना दरघटकेस कोणी तरी नवीन इसम किंवा वर्तमान येऊन ऐकणारांच्या मनांत आशा व निराशा यांचें भयंकर काहूर उठत असे. प्रत्येकास कांहीं तरी थोडी हकीकत ठाऊक, समग्र कोणासच ठाऊक नाहीं. या घोटाळ्यानें मनाची त्रेधा होऊन मुख्य उद्योग राहिला. बाबूराव व यशवंतराव कोन्हेरे हे भोसल्यांचे दोन सरदार झांशीस होते त्यांस पेशव्यानें बरीचशीं पत्रें लिहिलेलीं आहेत. ‘ खासा स्वारी हिंदुस्थानांत सत्वर होणार, बरोबर मातबर तोफखाना आहे, तर बैल चांगले मजबूद, तयार ठेवावे; तमाम राजेरजवाड्यांस लिहून सामील होणें’ [ २२.११.१७६०; ३.१९७, २२७ ]. माळव्यांतच त्यांस भेटावयास बोलावून, पेशव्यानें तोफा, सामान वगैरे जमा करविलें [ ३.१९८, १९९, २०६, २१४; ऐ. ले. सं. १.२८ ], आणि पुढें चाल ठेविली.

‘ प्रस्तुत सर्व मंडळी बरोबर आहे. दिल्लीकडे जावयाचा निश्चय आहे. भाऊसाहेबांवर येऊन बेतली आहे. भाऊसाहेबांची हिंमत मोठी जे, साठ कोसांवर मराठी फौज उभी राहत नव्हती ते नेऊन झुंजावयास लाविली. ईश्वर त्यांस यश देईलच,’ [९. १. १७६१, ऐ. ले. सं. १. २६]. नानासाहेबानें नेहमींच्या स्थितींत दिल्लीवर जाण्याचा हा निश्चय अंमलांत आणिला असता. परंतु दररोज नव्या नव्या बातम्या येऊन, त्याचें हृदय विदीर्ण झालें. भाऊसाहेबासारखा पराक्रमी भाऊ व विश्वासरावासारखा सुलक्षणी मुलगा गेल्याचें ऐकून त्याचें हृदय खचलें. त्यांत परत आलेल्या मंडळींत वृद्ध मल्हारराव त्यास भेटला. मल्हाररावाची वृत्ति तर नारोशंकरासही दिल्लीवर टिकूं देत नव्हती. तेव्हां त्याच्या सल्ल्यानें पुढें जाण्याचा बेत पेशव्यानें रहित केला. पानपताचें वर्तमान विजेसारखें हिंदुस्थानभर पसरलें. ठिकठिकाणचे मराठे अंमलदारांस भीति उत्पन्न झाली. ‘ लखनौस खुशाली झाली. नाना प्रकारच्या कंड्या पिकूं लागल्या. हुंड्या कोणी स्वीकारीना, [ ३.५१२ ]. ‘ गनीम सर्व एकत्र होऊन मथुरेवर जमा झाल्याची वार्ता आहे. हा काळ बहुत कठिण दिसतो. परिणाम काय होईल तो पहावा ’ [ ३.५१०, ५१३, ५१५ ]. ‘ भाऊ, जनकोजी शिंदे