तलवार सुटून गुडघ्यास लागली आहे. ऐसें होतांच मशारनिल्हे फिरले, त्या-
बरोबर गनीमानें मोर्चे काबीज केले. आमचे लोकांचा धीर सुटोन निघाले.
महादाजी केशव, वाघोजी खानवीलकर, राजबाराव बुरोडकर, चिंतो शिवदेव,
जनार्दन हरि व गणेश हरि कारकून दि॥ महादाजी केशव, व धोंडोपंत, विठ्ठल
शिवदेव यांचा भाचेजांवई, वगैरे लोक मोर्चात होते, त्यांस निघावयास फुरसत
न होऊन तेथेंच झुंजोन कामास आले. अजमासें दोनशें माणूस कामास आलें व
जखमी शंभरापर्यंत.' बाजीरावाची निर्भर्त्सना सहन न होऊन लढतांना ही
मंडळी कामास आली. 'लोकांनीं धीर सोडला आहे, गनीम हांवभरू झाला
आहे, ऐसें असोन अवघ्यांस दील दिलासा देऊन, मोर्चे कायम करून, गनी-
मास बरासा नतीज़ा द्यावा, हे उमेद धरून राहिलों आहों. अर्नाळा व बहारदपुर
येथील खबरदारी शंकराजी केशवास, धारावी ठाण्याची खंडोजी माणकरास,
अशेरीची दत्ताजी मोरेश्वरास, बेलापुरची नारायण जोशी यास, व कल्याण-
भिवडीची बरवोजी तापकीर यास, येणेंप्रमाणें खबरदारी घेण्यास सत्वर लिहून
पाठविणे. जागोजाग आपले लोकांनीं दहशत खाल्ली आहे, त्यास स्वामींकडून
उपराळा झाल्याविना लोकांस अवसान चढोन गनीमास नतीज़ा पोंचत नाहीं.
तरी स्वामींनीं सहस्र कामें टाकून जरूर जाणोन राऊत पाठवून तेथील स्थलांचा
उपराळा होय ते गोष्ट केली पाहिजे. दंमण प्रांतीं आजपर्यंत आमची स्वारी गेली
नाहीं, तरी त्या प्रांतीं स्वारी पाठवून, मुलूख मारून ताराज करून गुरें ढोरें कुळें
ढाळें धरून आणावीं, तेणेंकरून शह बसोन गनीमाचा ओढा तिकडे पडेल.
इतक्या गोष्टी स्वामींचें येणें नासिक प्रांतीं जालिय होतील. सबब अगत्य नासिक
प्रांतीं आलें पाहिजे. मुलकाचा सत्यानाश दंमण प्रांतीं करावा. एखादे जागीं
गनीम गांठून कापून काढावा, ह्मणजे आपली सलाबत वाढेल. ही विज्ञापना'
पुढें त्याच महिन्यांत माहीम काबीज झालें.
हें पत्र चिमाजीस खानदेशांत पोचलें. त्यावरून बाजीरावास सोडून चिमाजी
ताबडतोब सष्टींत उतरला त्यापूर्वीच होळकर, शिंदे वगैरे मोठमोठ्या सरदारांस
त्यानें कोकणांत पाठविलें होतें. इकडे वासुदेव जोशी माहिमास वरील पत्र लिहीत
असतांच जनरल पेड्रो मेलो यानें ता. ६-१२-१७३८ रोजीं ठाण्यावर अचानक
हल्ला केला. त्या वेळीं मल्हारराव होळकर तेथें होता. हल्ला यशस्वी न होतां स्वतःच