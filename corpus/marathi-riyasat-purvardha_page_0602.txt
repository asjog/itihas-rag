गोवळकोंड्यापुढें आला. गोवळकोंड्याच्या लोकांचे सर्व प्रयत्न हरले. एका फितुरी अधिकाऱ्यानें ता. २१ सप्टेंबर स. १६८७ रोजीं मध्यरात्रीं किल्ल्याचे दरवाजे उघडून मोगलांस आंत घेतलें. बादशहानें आपला दुसरा मुलगा अजीमतारा याजकडून गोवळकोंड्याच्या शहास कैद करून आणविलें, ( ता. १ ऑक्टोबर, स. १६८७ ). लगेच औरंगजेब तेथून परत विजापुरास आला. याप्रमाणें गोवळकोंड्याच्या कुत्वशाहीचाही अंत झाला.

ह्या दोन राज्यांचा पाडाव केल्यावर बादशहाच्या फौजा खालीं दक्षिण देश जिंकण्यास गेल्या. बादशहा विजापुरी राहून जिंकलेल्या प्रदेशाची व्यवस्था लावण्यांत गुंतला होता. कर्नाटकांत त्यास मराठे आडवे आले. कितीही खटपट केली तरी संभाजी त्याच्या हाती येईना; व समोरासमोर लढाई करीना. सर्व मुलखांत तो लूट करी. मराठ्यांच्या चपळ घोड्यांपुढे मोगल घोडेस्वार थकून गेले. पुढें राजारामाच्या वेळेस सुरू झालेली दंगल संभाजीनेंच या वेळेस सुरू केली, ( मनूची ). संभाजीस जिंकण्याची बादशहास फारशी आशा नव्हती, म्हणून इतर विषयांकडे त्याचें लक्ष लागलें होतें. विजापुर पडल्यावर तेथच्या तैनातीस डफळे, घाटगे, माने, निंबाळकर वगैरे पुष्कळ मराठे जहागीरदार होते, त्यांस औरंगजेबानें काढून लाविलें. ते आयतेच येऊन संभाजीस मिळाले. संभाजीनें त्या सर्वांस मोगलांच्या प्रदेशांत लूट करण्याची पूर्ण मोकळीक दिली. त्याबरोबर हे मराठे सरदार मोगलांच्या राज्यांत स्वाऱ्या करून पैसा मिळविण्याच्या उद्योगास लागले. संभाजीच्या मृत्यूनंतर मराठ्यांचा फैलाव बाहेर जिकडे तिकडे झाला, त्याची ही सुरुवात होय. संभाजीच्या हलगर्जीपणामुळेंही मराठ्यांच्या ह्या धंद्यास बरीच तेजी येत चालली. शिवाय राज्यव्यवस्थेच्या अभावीं रयत लोक त्रासून जाऊन नाइलाजास्तव लुटालूट करूं लागले. मोगलांची फौज विजापुरावर गेल्याबरोबर संभाजीनें खानदेशावर स्वारी केली; आणि बऱ्हाणपुर काबीज करून ' सातमाता ' डोंगरांच्या पायथ्याचा प्रदेश लुटला. ह्या स्वारींत त्यानें सतरा मोठमोठीं शहरें लुटलीं. ( एल्फट पु. २-३०७ ).

शहजादा अकबर इराणास कधीं गेला तें नक्की नाहीं. स. १६८३ त तो गेला असण्याचा संभव नाहीं. संभाजीकडे आल्यामुळें मोगलांच्या युद्धास