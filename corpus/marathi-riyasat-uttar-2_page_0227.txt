बनावयाचें नाहीं. आम्हांस आमचे अब्रूची दरकार आहे. धन्यांनीं चाकरी सांगितली ती कबूल करून बजावून दाखविली आहे. पुढेंही स्वामिसेवेंत अंतर पडावयाचें नाहीं. परंतु या उभयतांनीं इतका आमचा द्वेष करावा. याजकरितां इतःपर यांचा आमचा सहवास उपयोगाचा नाहीं. येविशीं श्रीमंतांस व नानास पत्रें लिहिलीं आहेत व हल्लींही लिहितों. वरकड यांतील आणखी बारीक गोष्टी बहुत आहेत, त्या पत्रीं लिहितां येत नाहींत. मुख्य गोष्ट हीच कीं, या उभयतांची पुढें स्वच्छता होऊन पाटीलबावांशीं बनावें असा अर्थ राहिला नाहीं. यापुढें सरकारची फौज या प्रांतीं राहून सरकारउपयोग नाहीं, असें इकडील चालीवरून दिसतें. पहिल्या काळीं सरदार धन्याचे आज्ञाशक्तींत चालत होते तेव्हां सर्व गोष्टी सरकारमर्जीप्रमाणें घडत होत्या. परंतु येथें सत्तेपुढें शहाणपण चालत नाहीं. न बोलावें तरी सरकार नुकसानी व सरकार नक्ष राहत नाहीं. सालमजकूरचे वहिवाटीवरून उभयतां सरदारांची दगाबाजीची चाल बहुतच आढळली. अलीबहादरांबरोबर सदाशिवपंत अस्वलकर यांजला स्वामींनीं दिवाणगिरी सांगोन पाठविले, त्यांची चाल सुधोट, पण यजमान छलछिद्री पडले, तेव्हां त्यांचें शहाणपण यांचे पसंतीस कसें येणार ! भिकाजीपंत पाळंदे गढीवर पाठविले तेथें त्यांचा काल झाला. जिवानिशीं गेले. सुभेदारांनीं तर नारो गणेशाचें निष्ठुर पारिपत्य केलें. सारांश, अलीबहादर व सुभेदार उभयतां सरदारांस कुमकेस पाठविलें असतां ती गोष्ट सोडून आपलें स्वतःचें स्वरूप वाढवावें, या चाली धरल्या आहेत. त्यांत अन्य अर्थ असतील ते स्वामींचे ध्यानांत असतीलच. येविशींचा विचार हुजुरूनच जो होणें तो व्हावा. ’ या गोसावी प्रकरणाचे अरसपरस गेलेले कागद पुष्कळच आहेत, त्यांतील कांहींचा उल्लेख वर केला आहे. ग्वा. २. २०७, २१५, २१६, २२२, २२३, २२४, व ग्वा. ३.७७, ७८, ८९, ९०, ९१, ९२, तसेंच अलीबहादरचीं पत्रें, वगैरे पाहण्यालायक आहेत. या प्रकरणांत नानाच्या कागदी कारभाराचा उत्कृष्ट प्रत्यय येतो. येथून तेथून सर्वच शब्दावडंबर, मसुदे करितां करितां कारकून बेजार, त्या मानानें प्रत्यक्ष कृति फारच थोडी घडून आलेली पाहून उद्वेग वाटल्याशिवाय राहत नाहीं.

अलीबहादर व तुकोजी होळकर यांच्या गैरवर्तणुकीचें माप महादजीनें पुरेपूर नानाच्या पदरांत घातलेलें पुढील त्वेषाच्या उद्गारांत व्यक्त होतें. ‘ गोसावी