कडून येऊं लागले. तेव्हां खान विचारांत पडला. या पुढची त्याची वर्तणूक कशा धोरणावर होती हें सांगतां येणें सोपें नाहीं. ग्रँट डफ् म्हणतो, खानानें किल्ला घेण्याचा आपला निश्चय राजारामास कळविला, आणि त्यानें किल्ल्यांतून पळून जावें, व नंतर आपण किल्ला घ्यावा, अशी स्वतः होऊन खानानें योजना केली. निदान राजाराम पळून जात आहे, हें माहीत असतां त्यास त्यानें प्रतिकार केला नाहीं. पुराव्याच्या अभावीं ह्या आरोपाचा निकाल करितां येत नाहीं. पण मराठ्यांस सवलती देऊन त्यांजपासून खानास कांहीं प्राप्ति होण्याजोगी नव्हती. बादशहाचे पश्चात् दक्षिण हिंदुस्थानांत स्वातंत्र्य धारण करावयाचें त्याचें संधान असेल, तर मात्र मराठ्यांस समूळ नाहींसे करून बादशहाची सत्ता वाढविण्यास तो तयार नसावा. तरी पण मराठ्यांस आपल्या कह्यांत ठेवणें त्यास जरूर होतें. राजाराम पळून जात आहे, ही बातमीच खानास नसावी हें ज्यास्त संभवनीय दिसतें. झुल्फिकारखानाचा स्वभाव एकंदरींत खुनशी किंवा क्रूर नव्हता. येसूबाई व शिवाजी यांना दिलेलें आपलें वचन पाळण्यास त्यानें पुष्कळ खटपट केली होती. तेव्हां राजारामास पकडण्याची खटपट त्यानें जोरानें केली नसेल हें संभवतें. असो. कांहीं असलें तरी जिंजी सोडून महाराष्ट्रांत येण्याविषयीं रामचंद्रपंतानें राजारामास आग्रहपूर्वक लिहिलें, आणि त्याप्रमाणें लवकरच मराठमंडळ परत महाराष्ट्रांत आलें. त्याची गोष्ट अशी.

राजारामच्या ह्या सुटकेचें बरेंच श्रेय स्वामिभक्त खंडो बल्लाळ चिटणीस यास दिलें पाहिजे. त्याजवर ह्या बेताची सर्व सिद्धता रामचंद्रपंतानें सोंपिली. जिंजी पडून राजाराम पकडला जाईल, तर पुनः मोठें अरिष्ट कोसळेल, असें जाणून रामचंद्रपंतानें जिंजीहून राजारामास आपणाकडे बोलाविले. जिंजीस वेढा घालणाऱ्या मोगलफौजेत गणोजी व रामोजी शिर्के हे दोन मराठे सरदार होते. शिर्क्यांची हकीकत मागें पृ. १२८ वर आली आहे. प्रस्तुत ज्यांचा उपयोग राजारामास झाला, त्यांचा मूळ पुरुष वाघोजी शिर्के. वाघोजीचे मुलगे दोन, तानाजी व पिलाजी. पिलाजी हा शृंगारपुरकर सूर्याजीराव सुर्वे याचा जांवई. ह्या पिलाजीची मुलगी जिऊबाई हीच संभाजीची बायको येसूबाई होय. पिलाजीचा मुलगा गणोजी यास