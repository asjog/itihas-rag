म्ह० बसालतजंगास विजापुर अदवानीचा सुभा दिला. [खं. ३ ले ४७८]
तेव्हांपासून पुढे या दोन भावांचा संबंध निजामाचे व्यवहारांत येऊं लागला.
निजामाकडील दुसरी प्रमुख व्यक्ति बुसी होय, त्याचा वृत्तांत या वेळच्या
कारस्थानांत विशेष महत्त्वाचा आहे हें सांगणें नकोच. बुसीचा दुभाष्या
अब्बुल राहिमानखान ऊर्फ हैदरजंग हा मोठा व्रात्य व कारस्थानी गृहस्थ असून
तो बुसीचा पक्ष हरएक अडचणींत सावरून धरीत होता; आणि स. १७५७त
कांही दिवस त्यास निजामाजवळ मुख्य प्रधानकीचा अधिकारही बुसीच्या
सल्ल्यानें प्राप्त झाला होता. ' हैदरजंग गुंड आहे, फावल्यास पुढें येईलही.
फिसादीस अंतर करणार नाही. केळियास काय होणें ? श्रीकृपेनें फजितच
होईल, परंतु मोठें पद योग्य नव्हे.' [खं. ३ ले. ४८४]. शहानबाजखानास
प्रधानकीवरून काढून या हैदरजंगास तें पद देण्याच्या भानगडी चालल्या
असतां नोव्हेंबर १७५६ चें हें पत्र आहे. याशिवाय निजामाकडील प्रमुख
व्यक्ती म्हणजे सय्यद लष्करखान व शहानबाजखान या होत. दोघेही
बुसीच्या विरुद्ध असून पेशव्याच्या लोभांतले होते. त्यांत विशेषतः सय्यद
लष्करखानाचा व नानासाहेबाचा ऋणानुबंध विशेष होता. स. १७५२ च्या
एप्रिलांत रामदासपंताचा खून झाल्यावर हा खान निजामाचा प्रधान
झाला. पुढें स. १७५४च्या जानेवारींत बुसीच्या सांगण्यावरून सलाबतानें
सय्यद लष्करखानास आपल्या प्रधानकीवरून दूर करून वऱ्हाडच्या
सुमेदारीवर नेमिलें; आणि शहानबाजखानास प्रधानपद दिलें. परंतु
उत्तरोत्तर निजामाला फ्रेंचांनीं सर्वस्वी ग्रासलेलें पाहून सय्यदलष्करखान
अत्यंत उद्विग्न झाला. पुढें त्याची वऱ्हाडची सुभेदारीही काढण्यांत आली,
त्यामुळे देशत्याग करून तो मक्केस जाण्याच्या विचारास लागला. 'आम्हांसही
खानाचें पत्र, मक्केस जातों, दस्तक व साहित्यही लागेल तें द्यावें, म्हणून
आलें. ऐशास, खान दीर्घदर्शी. यांसारखें मनुष्य या जिल्ह्यांतून उदासीनतेनें
गेलिया आमचें नुकसान व नबाबाचें बहुतच नुकसान. त्यानें इतकें उदास
व्हावें हें योग्य नाहीं. विवेकें करून नबाबाजवळच राहावें. त्यांजविशीं