मानमरातब ठेवला जाईल अशी हमी नजीबखानानें घेतली होती, त्याप्रमाणें
अब्दालीनें सुजाचा मान राखला. मराठ्यांच्या व मुसलमानांच्या फौजेत
तफावत होती ती सुजा आल्यानें भरून निघाली असें म्हणतां येईल. मथुरेस
आल्यावर याज वेळीं अधिक श्रावणमास असल्याने सर्वांनीं तेथील यात्रा स्वस्थ-
पणे व निर्विघ्नपणें सिद्धीस नेली. समोरच्या तीरावर अब्दाली होता, त्याची
यत्किंचित् पर्वा कोणास वाटली नाही. मथुरावृंदावनांतील तीर्थांचें व देवदर्शनांचें
सुंदर वर्णन नानाफडणिसानें केलें आहे ( का. सं, प. या. ५३ ). याच ठिकाणीं
भरतपूरचा राजा सुरजमल जाठ शिंदे होळकरांच्या मध्यस्थीनें सदाशिवरावाच्या
भेटीस आला. त्यास एक कोस सामोरें जाऊन सदाशिवरावानें त्याचा बहुमान
केला, आणि हत्ती घोडे वगैरे नजर करून त्याची मदत संपादन केली.
एकमेकांस अंतर न देण्याविषयीं उभय पक्षीं यमुनेच्या उदकानें आणभाक झाली.
जाठानें आपली फौजही बरोबर आणली असून मराठ्यांच्या सर्व फौजेस रसद
पोंचविण्याची त्यानें हमी घेतली. येणेंप्रमाणें सदाशिवराव व अहमदशहा
अब्दाली यांनीं दिल्लीच्या पटावर बुद्धिबळाचा प्रचंड डाव आरंभिला.

ता. १६ जुलैंस स० रा० लिहितो. 'पुढील कर्तव्यार्थ करीतच आहों. पलीकडे
उतरावें तर नदीस पाणी फार, त्यांत दोन तीन हजार जाठ फौज पार उतरली.
मानाजी पायगुडे वगैरे सरकारी पथके उतरणार. हे पलीकडील ठाणीयांचा
बंदोबस्त करतील. अब्दाली मातबर फौज घेऊन इकडील शहास येणार.
यास्तव तुह्मी फार सावध राहणें. ठाण्यांचा बंदोबस्त उत्तम ठेवणें.' [१.२१७].
मथुरेस गेल्यावर यमुनेस उतार मिळेना, तेव्हां सर्वांनीं मिळून प्रथम पुढें जाऊन
दिल्ली काबीज करण्याचा विचार ठरविला. सरदारांच्या भेटी होऊन पुढील उपक्रम
ठरला तो हाच होय. सदाशिवरावानें मोठी फौज घेऊन ग्वाल्हेरच्या पुढें येऊं
नये म्हणून कडाक्याचे वाद विवाद सरदारांचे व त्याचे वर्णिलेले आहेत ते
सर्व काल्पनिक व संभ्रम होऊन गेल्यावर रचलेले दिसतात. एवढा मोठा प्रलय
पानपतावर उडाला, तेव्हां पुढें कैक वर्षे नानातऱ्हेच्या अफवा व कल्पना
पसरल्या व आधुनिक ग्रंथकारांनीं त्या जशाच्या तशा स्वीकारिल्या, असा हा