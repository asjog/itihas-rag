मग रोजगार कैसा ? खळक समजों जास्ती केल्यावेगळ सोडणार नाहीं. हें बरें म्हणून वर्तणूक करणें.’ ( १९ मे सन १६७३ ).

हें पत्र खुद्द शिवाजीनें आवेशांत व रागारागानें सांगून, चिटणीस बाळाजी आवजीनें लिहिलेलें आहे. ह्यावरून शिवाजीची दक्षता व्यक्त होते, आणि हरएक बाबतीबद्दल त्यानें किती पत्रें व हुकूम सोडले असले पाहिजेत, त्याची कल्पना होते. हल्लीं त्याचे कागद उपलब्ध नसल्यानें अशा एखाद्या पत्रावरूनच कल्पना करणें प्राप्त आहे. विशेषतः पूर्वीची तोंडोतोंडीं हुकमाची पद्धत मोडून, हरएक बाबत लिहून नक्की करण्याचा प्रघात शिवाजीनें घातला.

शिवाजीनें लोकसंग्रह कसा केला, हें दाखविणारा त्याचा कौलनामा शके १५७३ तला उपलब्ध आहे, तो बिरवाडीसंबंधाचा आहे. बिरवाडीच्या पाटलाचे चंद्रराय मोऱ्यांशीं भांडण होतें. पाटलाची तक्रार अशी होती कीं, ‘ आमची मिरासदारी मोऱ्यांनीं घेतली आहे; ती त्यांजकडून अमची आम्हांस परत देववावी. म्हणजे जसे मावळे देशमुख आपले मसलतीस येतात, तसे आम्ही येऊं. दररोज दहा माणसें साहेबांचे सेवेस आणून त्यांची अडीसरी घेऊन साहेबांचें काम करूं; रजा देतील तेव्हां जाऊं.’ याप्रमाणें तुम्ही चाकरी करणें, बलुते वगैरे सर्व हक खाणें. मसलतीचे कामांत चाकरीस येत जाणें.’ शिवाजीनें कांगोरी किल्ला सन १६४८ त घेतला, त्या प्रांतावर चंद्रराव मोरे आपला हक्क सांगत असे, त्या घालमेलींत हा कागद लिहून दिलेला आहे. (भा. इ. सं. मं.).

ह्या कौलनाम्यावरून उघड होतें कीं, ( १ ) शिवाजी प्रमुख माणसांस हाताशीं धरी, म्हणजे त्याचे अनुयायी आपोआप त्यास येऊन मिळत; ( २ ) मसलतीचे वेळीं कोणी किती माणसें आणावीं हें ठरवी, आणि ( ३ ) शिवछत्रपतीकडे दाद मागण्यास गेलें म्हणजे तो दाद घेतो, असा लोकांत भरवसा उत्पन्न करी.

फौजेस पगार वेळच्या वेळीं देण्यासंबंधीं शिवाजीचा सक्त नियम होता. लोकांकडे येणें राहिलेली बाकी वसूल करून फौजेनें आपला पगार भागवून घ्यावा, असा प्रकार शिवाजी कधीं होऊं देत नसे. लष्करांत बटीक, बायको, कलाल वगैरे नेण्यास सक्त मनाई असे. कर्ज काढण्याची मनाई असे. लग्नकार्यादि विशेष प्रसंगीं लोकांस सरकारांतून मदत देण्याची