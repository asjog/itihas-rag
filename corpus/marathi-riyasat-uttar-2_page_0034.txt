कोणाचा बोभाटा बाईकडे न आला म्हणजे झालें. परंतु फिर्यादी आला तर न्याय बाईनीं करावा, तो मान्य व्हावा. ’ अशा प्रकारची बोलाचाली सारखी चाललेली आढळते. ( ग्वा. ४-५६, ५८ ).

इकडे सालबाईचा तह ठरत असतां, तिकडे तुकोजी-अहल्याबाईचें प्रकरण अगदीं घाईस आलें. सदाशिव दिनकरास नानानें बाईकडे पाठविलें. बरोबर महादजीचा वकील रामजी पाटील होता. ता.७-११--१७८२ रोजीं त्यांनीं बाईची भेट घेतली. सदाशिव दिनकर लिहितो, ‘ बाईशीं बोलण्याचा प्रसंग जाला. रामजी पाटील खडखडीत बोलणें बरेंच बोलले कीं, आज खावंदांचे दौलतेचा प्रकार आपले ध्यानांत असतां, आपणास काळजी दिसत नाहीं. तुकोजीबाबांचा प्रकार केवळ अडचणीचा जाला. जेथें घोड्यास चंदी नाहीं, तेथें चाकरी कशी घडते ? मसलत नित्य नवी बाज खाते. तोडयाला कोठ्यानें तयार असलें पाहिजे. तुकोजींची सरबराई आपणांकडून होत नाहीं. आपले खर्चाचा मार्ग चालतो तो चालतच आहे, त्यांत कमी होत नाहीं. सरकारचाकरींत मात्र कमती पडतें. याचा विचार, आपले खर्चींत अडचण सोसून, तुकोजींची मदत करून सरकारचाकरी निभावणें हेंच उचित. बाईनीं उत्तरें केलीं, कीं ‘माझा खर्च दानधर्म आदि होतो, तो किती होतो हें तुम्हांस माहीत नाहीं, माझें मीच जाणें. तुम्हांस भ्रम असेल कीं, सरंजामापैकीं खर्च होतो. तर सरंजामाचा हिशेब पहा. स्वदेश तुकोजींनींच आटोपला आहे. माळवा राहिला, त्याचा रुपया झाडून तेच घेतात. आजपावेतों त्यांजकडे रुपया किती पावला, तो काय जाला, फौज किती ठेवतात, चाकरी कशी करितात, हें सर्व मजला ठाऊक आहे. बाबूराव वैद्य गेले त्यांजबरोबर माळव्याचा हिशेब पाठविला, त्याजवर आणखी दोन वेळ हिशेब पाठविले. ते पाहून कारभारी त्यांस म्हणत नाहींत कीं, तुम्हांस चंदीची अडचण कां पडली. ते म्हणतात तसें ऐकून आम्हांस सांगून पाठवितात. भवति न भवति फार जाली. असेही वर्ण निघाले कीं, तुकोजीबाबा भिन्न वांटेकरी नव्हत. सरदारी माझीच. मीच रूपास आणिली. एकविचारें असते तर मजला त्यांजवांचून आणखी आप्त कोण ! दौलत निष्कपट चालावी हेंच तात्पर्य. अखत्यारीची मात्र इच्छा बाळगितात. करावी कशी ही वाटच ठाऊक नाहीं. मजशीं स्पर्धा करावी, माझी नेमणूक करावी, माझा बंदोबस्त केला, म्हणजे कृतकृत्य झाले. राजेरजवाड्यांकडे पत्रें पाठविलीं कीं, बाईकडे पैसा न पाठविणें. रांगडे लोक मात्रागमनी. आम्हांस