७. शहाजीचें उत्तरचरित्र व मृत्यु (सन १६६४).–शिवाजी सुरतच्या स्वारीहून परत आल्यावर, शहाजी राजे कर्नाटकांत अकस्मात् घोड्यावरून पडून मृत्यु पावल्याचें वर्तमान शिवाजीस कळलें. तें ऐकून त्यास व त्याच्या आईस अनिवार दुःख झालें. आजपर्यंत बापाच्या आड लपून अनेक गोष्टी करण्यास शिवाजीस सवड होती. यापुढें प्रत्येक गोष्टीची जबाबदारी केवळ त्याजवर आली. शहाजीच्या मृत्यूनें शिवाजीच्या कार्यक्रमांत एक दोन ध्यानांत ठेवण्याजोगे फरक घडले. आजपर्यंत राज्याच्या अनेक उलाढाली त्याच हातून घडल्या, तरी बाप जिवंत होता तोंपर्यंत त्यास दुखविण्याचें कृत्य त्यानें कोणतेंही केलें नाहीं. परंतु ह्यापूर्वीच मोगलांशीं उघड युद्ध करून त्यांत जय मिळाल्यामुळें त्यानें आपल्या नांवचीं नाणीं पाडण्यास सुरुवात केली, आणि स्वराज्याचीं चिन्हें उघडपणें धारण केलीं.

विजापूरकरांची नोकरी धरीपर्यंत शहाजीचें चरित्र पूर्वी आलें आहे. तदनंतर त्याची कैद, शिवाजीनें त्यास सोडविण्यास केलेली युक्ति व विजापूरकरांचे मार्फतीनें शहाजीनें शिवाजीस भेटून केलेला तह, हे विषय प्रसंगानुसार वर येऊन गेलेच आहेत. आतां शहाजीचे कर्नाटका आंतील पराक्रम व त्याची योग्यता यांजविषयीं थोडें विवेचन करावयाचें आहे.

सन १६३८ पासून स. १६४७ पर्यंतच्या दहा वर्षांत शहाजीनें कर्नाटकांत आदिलशाहीची सत्ता स्थापन करून तेथें नवीन महाराष्ट्रीय राज्यपद्धति सुरू केली. प्रथम त्यानें बंगळूर हें राहण्याचें मुख्य ठिकाण करून आजूबाजूच्या पाळेगारांस जिंकिले. पुढें कोलार प्रांत जिंकून तेथें थोरला मलगा संभाजी यास ठेविलें. संभाजीनंतर त्याचा मुलगा सुरतसिंग कोलार येंथें राहत असे. त्या वेळीं तंजावरास रघुनाथ नायक, जिंजीस व्यंकट नायक आणि त्रिचनापल्लीस त्रिमल नायक हे राज्य करीत असून त्यांजमध्यें आपसांत झगडे चालू होते. ह्या झगड्यांचा फायदा घेऊन शहाजीनें ते प्रांत हस्तगत केले. स; १६४९त मुस्ताफाखानानें जिंजी प्रांत जिंकून विजापुरास जोडिला. स. १६५२त विजापुरच्या कैदेतून सुटल्यावर शहाजी पुन: कर्नाटकांत गेला; तेथें पुढील दहा वर्षांत त्यानें सर्व प्रांताची राज्यव्यवस्था बांधून दिली. सर्व मुलखाची विभागणी करून संमत, तर्फ, मौजे, मजरे, असे त्याचे पोटभाग करून त्यांजवर वेगवेगळे अंमलदार नेमिले.