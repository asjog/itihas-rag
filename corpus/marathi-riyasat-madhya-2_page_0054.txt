छोटांनागपुर प्रांतांतून पुनरपि गया व मिर्झापुर.
जून- पुणे व सातारा.

३१ ऑगस्ट-९ सप्टेंबर पावेतों पेशवा व रघूजी यांचा समेट शाहूनें साताऱ्यास करून दिला.

नेमाड माळव्यांत उतरल्यावर नानासाहेबानें प्रथम गढामंडळाकडे कूच केलें, आणि मार्च एप्रिलांत तीं ठिकाणें काबीज केलीं. तीं हल्लीं जबलपुर जिल्ह्यांत आहेत. नर्मदा नदी पूर्वेकडून पश्चिमेकडे वहात येत असतां मंडळाजवळ एकदम मोठें वांकण घेऊन उत्तरेस गढापर्यंत सुमारें ४० मैल वहात जाऊन तेथून पुनः पश्चिमवाहिनी होते. सबब हीं दोन नाक्याचीं मजबूत स्थलें, बहुधा रघूजी भोसल्यावर नजर ठेवण्याकरितां पेशव्यानें घेतलीं. नंतर पश्चिमेस वळून नानासाहेब अहिरवाडा, खेचीवाडा, बुंदेलखंड या भागांत आपला जम बसवीत ओर्छा ऊ० बोडसें हें मध्यम स्थल धरून तेथें वर्षाअखेर राहिला. पर्जन्यकाळीं बाहेर छावणी केल्याचा मराठ्यांचा हा पहिलाच प्रसंग होय. याच कारणास्तव बिनमोसमेवर पेशव्यानें स्वारी केल्याबद्दल डफचें विधान आहे. नानासाहेबानें लढवय्या नसतां हा प्रकार केला, याचें लोकांस आश्चर्य वाटलें असावें. उन्हाळ्यांत बाबूजी नायकास घेऊन दमाजीनें गुजराथेतून माळव्यावर स्वारी केली, तिचा उद्देश रघूजीच्या डावास मदत करण्याचा होता. पेशवा उत्तरेंत येतांच त्यास पायबंद देण्याचा रघूजीचा घाट असून, पश्चिमेकडून गायकवाडानें व पूर्वेकडून आपण स्वतः पेशव्यास अडवावें, असा बेत होता; परंतु तो साधला नाहीं. पूर्वेच्या बाजूस पेशवे व भोसले यांचें कार्यक्षेत्र निश्चित झालेलें नव्हतें. नागपुर-जबलपुर पासून प्रयागपर्यंतच्या रेषेच्या पूर्वेस पेशव्यानें पाऊल ठेवूं नये, तो भाग आपलें कार्यक्षेत्र होय, अशी रघूजीची समजूत होती; आणि छत्रपतीकडून त्या प्रदेशाच्या सनदाही