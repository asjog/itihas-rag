संकटांतून ईशदयेनें वांचला नसता तर शिंद्यांचे या उद्योगाचा व त्यांच्या
घराण्यांचा, इतर कित्येक शूर घराण्यांप्रमाणें, आज मांगमूसही राहिला नसता.
रघुनाथराव व होळकर यांचे हातून हिंदुस्थानांतील कार्यभाग बिघडत चालले,
याची जाणीव पेशव्यास होती, ह्मणूनच त्यानें शिंद्यांस निकड लावून
स. १७५७ तच उत्तरेंत पाठविलें. रघुनाथराव कर्जात बुडाल्यामुळें, त्यास
कांहींच करतां येईना. वास्तविक कर्ज वारण्यांकरितां ह्मणून जीं स्वारी त्यानें
आरंभिली, ती अनेक पट कर्ज वाढवून व दोन वर्षे फुकट घालवून त्यास
आटे पायी लागली. पेशव्यानें हा घोटाळा असा कां चालू दिला तें कळत
नाहीं. उत्तरेंतील अव्यवस्थेची जाणीव बहुधा सदाशिवरावास त्या वेळीं नव्हती,
असें दिसतें. त्यास पेशव्यानें सर्वस्वी कर्नाटकाकडेच ठेविलें होतें. कदाचित्
रघुनाथरावास पराक्रमाची चांगली संधि मिळावी या हेतूने सदाशिवरावास
पेशव्यानें दूर ठेविलें असेल. कारण शिंदेखेडची मोहीम उकरून काढून काला-
पहार करण्याऐवजीं याच वेळीं ह्मणजे स. १७५७ चे पावसाळ्यांत शिंदे व
सदाशिवराव हिंदुस्थानांत आले असते तर त्यांनीं पुढील कार्यभाग तावडतोब
उरकला असता. या सर्व अव्यवस्थेच्या मुळाशीं मल्हारराव काका असून
तो रघुनाथरावास खेळवीत होता. इतर लहान सरदारांस वठणीस आणण्याचें
थोडें बहुत काम रघुनाथरावानें केलें; पण मल्हाररावासारखें बोजड पारडें
ताळ्यावर आणण्याची धमक त्यास नव्हती. मल्हाररावाचे हे कावे रघुनाथ-
रावास किंवा पेशव्यास कळले नव्हते असें नाही; पुढें पानपतच्या मोहिमेंत
सदाशिवराव पदोपदीं मल्हाररावाचा पाणउतारा करून त्याच्या सूचनांचा
अव्हेर करी, त्याचें बीज या वेळेपासून रुजत होतें; आणि हिंदुस्थानांतील
हरएक काम बिघडत जाण्यास मुख्य कारण मल्हारराव होय अशी समजूत
पेशव्याची असल्यामुळें, त्यास बाजूस ठेवून स्वतःच्या हिंमतीवर एकंदर
व्यवस्था लावून देण्याच्या ईर्षेनें सदाशिवराव पुढें पानपतावर आला. पाठी-
मागचे हे प्रकार डोळ्यांसमोर असल्याशिवाय पुढील व्यवहार समजणार नाहीत.