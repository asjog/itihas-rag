शृंगेरी, कांची, श्रीरंगपट्टण, कुंभकोण, तंजावर, रामेश्वर, बनारस, कनोज, ग्वालेर, मथुरा अशा नानाविध ठिकाणचे आणि नानाविध पंथांचे लोक पुण्यांत येत. वैदिक, वैयाकरण, ज्योतिषी, कवी, वेदान्ती, तर्कज्ञ, यती, भिषक्शास्त्री असे सर्व प्रकारें विद्वान् या प्रसंगीं जमा होत. त्यांची पुण्यास परीक्षा होई. रामशास्त्री, बाळशास्त्री, अय्याशास्त्री, काशीनाथशास्त्री यांच्यासारखे परीक्षक आलेल्या ब्राह्मणांची परीक्षा घेऊन त्यांच्या योग्यतेनुसार दक्षिणेचा आंकडा ठरवीत. सर्वांत मोठा आंकडा १००० चा असे. अशा थोर विद्वानांची दक्षणा शनिवारवाड्यांत देत: आणि सरसकट इतर सर्वांना रमण्यांत जावें लागे. या रमण्याचें आवार पर्वतीच्या खालीं अद्यापि दिसतें. त्यास चार दरवाजे असून, प्रत्येक द्वारावर स्वतः पेशवा, नाना-फडणीस, रामशास्त्री वगैरे प्रमुख मंडळी बसत. रमण्याची व्यवस्था ठेवण्याचें काम दगदगीचें व बिकट असून पोलीस, फौज वगैरेच्या मदतीनें तडीस जाई. हा एक वार्षिक मेळवडाच असून प्रेक्षकांची सुद्धां गर्दी अतोनात होई. स. १७९७ त कॅप्टिन मूरनें रमणा पाहून त्याची हकीकत लिहून ठेविली आहे. तो म्हणतोः ‘प्रत्यक्ष सरकारी दक्षणा जरी थोडी असली तरी खुद्द पुण्यांतले धनिक व वाटेतून येतांना लागणारे उदार लोक अशा परदेशस्थ ब्राह्मणांस नाना प्रकारचीं दानें देत. चातुर्मास्यांत दान करण्यानें मोठें पुण्य लागतें अशी त्या वेळीं सार्वत्रिक श्रद्धा होती. पुण्यास सरासरीनें चाळीस हजार ब्राह्मण भिक्षार्थ जमत. घरून निघाल्यापासून परत जाईपर्यंत त्यांचें पोट बाहेरच भरे, आणि वर्षाच्या निर्वाहाची पुंजी हातांत सांचे. रमण्याच्या आवारांत ब्राह्मणेतरांस सोडीत नाहींत. आम्ही मोठ्या मिनतवारीनें पाहण्यासाठीं आंत जाऊं शकलों. एका द्वारावर बाजीरावाचे बंधु अमृतराव होते. त्यांस आम्ही आल्याचें कळतांच, त्यांनीं आम्हांस भेटीस बोलावून संभाषण इतकें केलें कीं, रात्र झाली व आम्ही परत गेलों. या द्वारावर रुपये तोलून वांटणीस देण्याचें काम अमृतरावाचे देखरेखीखालीं चाललें होतें. जवळच लाल रंगाने भरलेला एक हंडा असून त्यांत हात बुडवून एक नोकर आंत येणाऱ्या प्रत्येक ब्राह्मणाच्या कपड्यावर किंवा अंगावर आपल्या पंजाचा छाप उठवी. सूर्यास्ताची वेळ आली तरी सर्व आंत घेऊन झाले नव्हते. हजारों बाहेरच होते. बरें, आंतल्या आवारांत वीस हजारांहून जास्त लोक मावतील असें मला वाटलें नाहीं. पण दक्षणा मिळवावयाची असली म्हणजे ब्राह्मण कोणत्या यातना सहन करणार नाहींत ! सर्व आंत येण्यास रात्रीं दहा तरी