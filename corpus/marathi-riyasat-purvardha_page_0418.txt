खालीं लिहिल्याप्रमाणें येथील लोक आपणास हिणवितात असें विलायतेस लिहून पाठविलें.
‘ तुमचे इंग्रज लोक इतकी बढाई कशास मारितात ? तुम्हीं कोणते विजय संपादिले आहेत ? तुमच्या तलवारीनें कोणतें महत्कृत्य केलें आहे ? तुमचा हुकूम कोणीं मानिला आहे ? तुमच्यापाशीं आहे काय ? डच-लोकांनीं तर तुमच्यावर शह ठेविलाच? पोर्तुगीज लोकांनीं तरी कांहीं माणु-सकीचीं कामें केलीं आहेत. परंतु तुमची तर सर्व लोक टर उडवितात. मुंबई तरी तुम्हीं जिंकून थोडीच घेतली ? आणि ती तरी राखण्याचें सामर्थ्य तुमच्यांत कोठें आहे ? असें असून तुम्ही उगाच लढाईचे डौल मारितां, व आमच्या राजांची बरोबरी करतां ती काय म्हणून ?’ हे शब्द खरे करून दाखविण्यास मराठ्यांचा पुरस्कर्ता शिवाजी या पुढें वांचला नाहीं. तरी मरणापूर्वी इंग्रजांस त्यानें आपल्या तंत्रानें वागण्यास लाविलें. खांदेरी घेण्याचा नाद इंग्रजांनीं साफ सोडून दिला. त्यांचें आर-मार खांदेरीकडे सीदीच्या मदतीस होतें, तें त्यांनीं परत बोलाविले आणि सन १६८० च्या मार्च महिन्यांत शिवाजीच्या वकिलांबरोबर त्यांनीं तह करून सीदीस मुंबई बंदरांत आश्रय द्यावयाचा नाही, असें त्यांनीं कबूल केलें. ह्या प्रसंगी सन १६७४ तील तह पुनः कायम करण्यांत आला.

शिवाजीचा दरारा इंग्रजांस किती होता याचा उल्लेख ईस्ट इंडिया कंपनीच्या इतिहासांत पदोपदीं आढळतो. कोणी मराठा सरदार आला तरी, शिवाजीच आला असें इंग्रजांस वाटे. त्यांजला शिवाजी हें एक सामान्य नामच होऊन बसलें होतें. सन १७०३ सालीं इंग्रज व्यापा-ऱ्यांनीं सुरतच्या डायरींत असें लिहून ठेविलें आहे, कीं ‘ शिवाजी पुनः सुरतेवर येत आहे. त्याची फौज तर अगोदरपासून सुरतेच्या आसपास गोळीबार करीत आहे. या भीतीनें त्यांनीं सुरतच्या ठाण्याची विशेष मज-बुदी केली. त्या वेळेस कित्येक इंग्रज कारकून मंडळीस लष्करी काम सांगण्यांत आलें, तें त्यांनीं केलें नाहीं, म्हणून कित्येकांस शिक्षाही झाल्या. हा सगळा प्रभाव शिवाजीच्या नांवाचा. बंगाल्यांतील इंग्रज व्यापाऱ्यांना शिवाजी तर अमरच आहे असें वाटे. सन १६८० च्या एप्रिल महिन्यांत शिवाजी मरण पावला, ही बातमी मुंबईच्या प्रेसिडेंटानें कलकत्यास कळ-विली, त्या वेळेस कलकत्याहून जबाव आला तो असा. ‘ शिवाजी इतक्या