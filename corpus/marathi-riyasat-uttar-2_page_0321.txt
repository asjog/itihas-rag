शिकारपुरास दाखल होऊन लढाई केली. सायंकाळपावेतों सर्वांनीं चांगली मेहनत केली; वेढा उठवून रेजाअलीवर चाल केली. २७ मोहरमीं रेजा अली कूच करून बारा कोस शिवमोघ्यास गेले.' मोहीम पुढें तह होईपर्यंत चालूच होती.

स. १७९२ च्या जानेवारींत बिदनूर सुभ्यांतील ठाणीं व वाटेंतला अनंतपुरचा किल्ला घेऊन भाऊनें बिदनूरवर चाल केली. परंतु किल्लेकऱ्यांनीं हिंमत धरून किल्ला लढविण्याची तयारी केल्यामुळें तें स्थळ लगेच हातीं आलें नाहीं. इकडे कॉर्नवालिस यास भाऊचें भलतीकडेच दूर जाणें बिलकुल आवडलें नाहीं. त्यानें पुण्यास तक्रार केल्यावरून, नानानें भाऊस निक्षून हुकूम पाठविला कीं, बिदनूरचें कामतसेंच सोडून तुम्हीं विलंब न करितां इंग्रजांस जाऊन मिळावें. त्यावरून फेब्रुवारीच्या आरंभीं भाऊ बिदनुराहून शिमोघ्यास व तेथून श्रीरंगपट्टणास झपाट्यानें मजला कारांत आला, तो पट्टणास दाखल झाला, त्याच दिवशीं तहाची कायमी झाली. मिळून परशुरामभाऊची युद्धकला पाहण्याची संधीच कॉर्नवालिसला आली नाहीं.

पावसाळा संपतांच इंग्रजांनीं बंगलोराहून लगेच टिपूवर मोहीम सुरू केली. कॉर्नवॉलिसनें हरिपंतास व परशुरामभाऊस आपल्याकडे बोलाविले आणि स्वतः बाहेर पडून ऑक्टोबरांत त्यानें मागडीगड, नंदीगड, कपालदुर्ग वगैरे ठाणीं हस्तगत करून श्रीरंगपट्टणकडे चाल केली.

४. टिपूची त्रेधा, श्रीरंगपट्टणचा तह व निष्कर्ष, (२७-२-१७९२).—
अद्यापपावेतों टिपूनें पांच चारशें मैलांच्या रणक्षेत्रांत विजेसारखा फिरता राहून तिघां सत्ताधीशांच्या फौजांस फारच हिंमतीनें टक्कर दिली. या युद्धाचे सर्व उपलब्ध कागद जेत्यांच्या बाजूचे आहेत. खुद्द टिपूच्या हालचाली, योजना, किंवा ठिकठिकाणच्या आपल्या सरदारांस त्यानें दिलेले हुकूम वगैरे त्याच्या तर्फेची माहिती आतां कधींच उपलब्ध होणें शक्य नाहीं. ती माहिती आली तर दोन वर्षांच्या कालावधीत त्यानें केलेला रणसंग्राम युद्धेतिहासांत चिरस्मरणीय होण्याच्या लायकीचा आहे. नेहमींचे शत्रू वेगळे व इंग्रज वेगळे अशी त्याची उत्तरोत्तर खात्री झाली. कॉर्नवालिसची तडफ व चिकाटी पाहून टिपू विस्मित झाला; आणि आरंभीं केवळ हुलकावण्या दाखविण्याकरितां जीं तहाचीं बोलणीं निरनिराळ्या दरबारांशीं त्यानें चालविलीं होतीं, तीं पुढें सोडून देऊन, आतां हे इंग्रज आपला समूळ नाश करणार अशा भावनेनें तो तहाची याचना केवळ अजीजीनें करूं लागला. कपट व विश्वासघात हे दोष त्याच्या अंगीं नसते तर मोठ्या अद्वितीय योद्ध्यांत त्याची गणना झाली असती. कॉर्नवालिसनें