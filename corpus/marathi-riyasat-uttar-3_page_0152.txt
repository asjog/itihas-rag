दौलतराव निष्कारण घोळ घालून पुण्यांत बसल्यानें बाजीरावाचा फायदा न होतां
राज्याचें मात्र नुकसान झालें. बाजीराव निव्वळ आली वेळ निभावणारा होता. त्यानें
पामरकडे गुप्त बोलणें करून इंग्रजांचीं दोन पलटणें आपल्या खास बचावाकरितां
चाकरीस ठेवण्याचे ठरविलें. 'मुंबईस पलटणें असावीं, बोलावू तेव्हां यावीं, असा करार
होता. दरमहा चालू केला. परंतु नानांस हा प्रकार कळतांच त्यांनीं पलटणें महकूफ
करून झाल्या दिवसांचा आकार दीड लक्ष देऊन करारनामा परत घेतला.' मिळून
नानाने यावेळीं इंग्रजांचा कावा साधू दिला नाही.
स. १७९८ च्या जुलईत वेलस्लीनें प्रेसिडेंट डंडास यास पत्र लिहून कळविलें कीं
'स. १७९२ त टिपूशी तह झाला, त्या वेळेपासून आतांपर्यंत समस्त हिंदी संस्था-
निकांचे पूर्वीचे संबंध पार बदलून गेले आहेत. त्यामुळे इंग्रजांच्या हितसंबंधांसही
अगदींच वेगळे स्वरूप प्राप्त झालें आहे. पुण्यास पेशवाई संबंधानें फेरफार होऊन
पेशव्याचा अधिकार संपुष्टांत आला आहे. मराठे सरदारांस धाकांत ठेवून त्यांजकडून
कामे घेण्यांचे सामर्थ्य त्याच्या अंगीं राहिलेलें नाहीं. समस्त राज्यांत वेबंदशाही सुरू
झाली असून तिचा संपर्क ब्रिटिशांस पोंचण्याची मोठी धास्ती आहे.'
हिंदुस्थानांत येऊन आपल्या नवीन योजनेस कसा आरंभ करावा याची विवंचना
करीत वेल्ली हिंदच्या किनाऱ्यावर पाय ठेवतो तोच त्यास वर्तमान कळलें, कीं ता.
२५-३-१७९८ रोजी रेमंड अकस्मात् मृत्यु पावला. निजामाकडील फ्रेंच भीतीचा हा
मुख्य आधारस्तंभ नाहींसा झाल्याने वेलस्लीचें काम अगदीच सुकर झालें. त्यानें लगेच
हैदराबादसे लिहून नवीन तह ठरविला, त्यावर ता. १-९-१७९८ रोजीं निजामाची
सही होऊन तो कायम झाला. रेमंडच्या हाताखाली फौज होती तीच बहुतेक
या नवीन तहानें इंग्रजांची तैनाती फौज बनली. फौजेंत फ्रेंच अम्मलदार होते
त्यांस रजा देऊन त्यांचे जागीं नवीन इंग्रज अम्मलदार नेमण्यांत आले. या प्रमाणें
वेलस्लीच्या त्रिविध संकल्पापेकीं त्याचा एक भाग केवळ सुदैवानें लगेच सिद्धीस गेला.
दुसरा मराठ्यांचा भागही असाच अनायासें उरकावा आणि बाजीरावाचे गळ्यांत
आपली तैनाती फौज बांधावी, असा घाट मुंबईचा गव्हर्नर जोनाथन डंकन व पुण्याचा
रेसिडेंट पामर यांचे मार्फत वेलस्लीनें सुरू केला. बाजीराव हें आमिष घेण्याच्या
अगदीं बेतांत आला होता. उंदरास तारेचे सुंदर घर राहण्यास मिळाल्याबद्दल झालेला
आनंद त्यानें आपल्या आईस कळविला, पण तिला त्या गोष्टीचा अनुभव असल्यानें
तिनें वेळींच आपल्या मुलास सावध केलें. तशीच गोष्ट नाना कैदेतून सुटतांच या
