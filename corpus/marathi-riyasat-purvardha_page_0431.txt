भाऊ व्यंकोजी हा विजापूरतरफेनें त्या जहागिरीचा उपभोग घेत होता. शिवाजी विजापुरकरांशीं लढत असतां, त्याचा प्रत्यक्ष भाऊ विजापुरच्या तर्फेचा असणें ही गोष्ट लौकिकांत विपरीत व शिवाजीच्या स्वातंत्र्यस्थापनेस बाधक होती. जर शिवाजीनें स्वतंत्र राज्यपद धारण केलें, तर त्याचा प्रत्यक्ष भाऊ त्याच्याशीं मिळून कां नसावा ? तेव्हां फार तर व्यंकोजीप्रमाणेंच शिवाजी हाही विजापुरच्या पदरचा एक जहागीरदार असून, बापाच्या वेळचीच जहागीर थोड्याशा अरेरावीपणानें उपभोगींत होता, असा समज विजापुरीं व बाहेरही बऱ्याच अंशीं असण्याचा संभव होता. हा समज शिवाजीस बाधक होता. आपल्या स्वातंत्र्याविषयी लोकांची खात्री व्हावी, एवढ्याकरितांच अभिषेकासारखा डामडौलाचा समारंभ त्यास करावा लागला. तेव्हां दक्षिणेंत स्वारी केल्यानें दोन तीन फायदे साध्य होण्याजोगे होते. एक तर दक्षिणचा विस्तृत प्रांत जिंकल्यानें राज्याची मर्यादा पुष्कळ वाढणार होती. तो प्रांत जिंकण्यास विशेष श्रम पडण्यासारखे नव्हते. दुसरें असें कीं, नर्मदेच्या दक्षिणेकडील हिंदुस्थानचा सर्व भाग आपल्या कब्जांत असावा, अशी मराठ्यांची व ह्या भोसले घराण्याची फार दिवसांची इच्छा होती. शहाजी व शिवाजी हे पितापुत्र याच धोरणानें आजपर्यंत वागत आले. ह्याच धोरणानें त्यांनीं अनेक लढाया केल्या. आदिलशाही व कुतबशाही मागें पुढें मोगलबादशहा काबीज करणार हें निश्चित होतें. त्यापूर्वी तीं राज्यें आपणच जिंकावीं असें शिवाजीचें धोरण होतें. म्हणजे एका अर्थानें औरंगजेबाशींच शिवाजीचा हा सामना होता. विजापुरकरांनीं शिवाजीशीं युद्ध चालविलें होतें, तेव्हां त्यांचा कर्नाटक प्रांत जिंकल्यानें विजापुरकरांची खोड सहज मोडणार होती. शिवाय शिवाजीचा प्रभाव कर्नाटकाकडे मुळींच कोणाला माहीत नव्हता, तो माहीत होऊन तिकडे आपल्या नांवाचा दरारा बसावा, असेंही शिवाजीच्या मनांत होतें. तशांत ही स्वारी करण्यास त्यास आणखी एक चांगली सबब सांपडली; तीमुळे त्यांचा बेत कायम झाला.
मार्गें सांगण्यांत आलें आहे कीं, दादाजी कोंडदेव व नारोपंत हणमंते हे दोन कारकून शहाजीच्या पदरीं पुण्याच्या जहागिरीवर होते. शहाजी कर्नाटकांत गेला, तेव्हां नारोपंतास स्वतःबरोबर घेऊन, दादाजीस त्यानें पुण्यांत ठेविलें, नारायण त्रिंमल हणमंते हा राजनिष्ठ व मुत्सद्दी पुरुष आरंभीं निजाम-