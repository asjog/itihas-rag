ऐकास सोडावें, तेंही ठीक नाहीं. एकएकानें पृथक येऊन अर्ज केला म्हणजे चौघांच्या चार गोष्टी मनांत येऊन विचार पडतो. बुद्धीचा निश्चय होत नाहीं. असें झाल्यावर एकही गोष्ट सिद्धीस जात नाहीं, मार्ग निघत नाहीं, बुद्धीस स्थिरता राहत नाहीं, कार्याचा नाश होतो. ज्यांत परिणाम नीट, दोनही दौलतींचें कल्याण, तो निश्चय हजरतींनीं करून क्रम चालवावा, असें मीं त्यांस परोपरीनें बोललों. त्यावर नबाबांनीं आख्यान केलें तें असें:—

‘रघुनाथरावांनीं नारायणरावांस दगा केला तेव्हां नानांनीं गंगाबाईस पुरंदरास नेलें, आमचे मदतीची इच्छा केली. ते समयीं गंगाबाई बरोबर होती इतकीच उमेद, पुढें काय होईल हा भरवंसा नाहीं, तथापि खुदावर भार ठेवून बुडालेल्या दौलतीचा अवलंब केला, व रघुनाथरावाचे तंबीचा इरादा केला. आमची नियत ईश्वरास मान्य होऊन, मनांत होतें तें घडून हे दिवस दृष्टीस पडले. आतां एक हौस आहे कीं, रावप्रधानांस पाहवें, त्यांत अति संतोष.’ गोविंदराव हें संभाषण लिहून पुढें म्हणतो, ‘नबाबाची आणि सरकारची दोस्ती आजपर्यंत रहस्यानें चालत आली, पुढें ईश्वर असेंच चालवील. सांप्रत नबाब’चा पडता काळ, या समयांत स्वामींस हेंच योग्य कीं, त्यास कांहीं दुःख होऊं न द्यावें. दोनही दौलती एक, या दौलतींचें उणें तें आपलें, असें समजोन बंदोबस्ताची तजवीज नेक असेल ती करावी. पुत्र अलीजा तोरा हातांत डाव घेऊन बसला आहे, त्यास सरकारांतून रीतीच्या गोष्टी सांगोन नशियत ( शिक्षा ) करावी. माझे सलाहांत आलें तें लिहिलें आहे.’ हें काय मराठे वकिलाचें राजकारण, कीं साधुपणा, कीं भोळेपणा ! अशाच परोपकारी वृत्तीवर राज्यें चालतात काय ? हें कांहीं सत्ययुग नव्हे, कीं निजामअली सत्ययुगांतला अवलिया नव्हे ! पुनः गोविंदराव पेशव्यांस आर्जवुन लिहितो:—

‘ नबाबाचे दौलतीस मोठा धोका बसावयाचा समय. या वेळेस स्वामींनीं उपेक्षा करूं नये. स्वामी म्हणतील, खडऱ्यावर खातरजमा केली आणि आतां असे तपशील व एक एक कवाईत हे आम्हांस दाखवितात. तर हा उगीच तपशील लिहीत नाहीं. स्वामींचे पाय सोडून मला हैदराबादचें राहणें सुख नाहीं. पण आपण उपेक्षा केल्यास ही दौलत पेंचांत येईल ती न यावी; नबाबाचा वृद्धापकाळ, स्वामींनीं पुत्राचा बखेडा मोडून त्यांचे जिवाचा घोर सोडवावा. नबाब आपले सरकाराशीं मनापासून दोस्ती इच्छितात. याचे पर्याय कोठवर लिहावें.