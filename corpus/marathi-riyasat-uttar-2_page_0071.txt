४. अलवार संस्थापक माचेडीवाला प्रतापसिंग (स. १७६१-९१).-
माचेडीच्या या प्रतापसिंगाचें नांव मराठी कागदांत व महादजीच्या व्यवहारांत
पुढें वारंवार येणार आहे. हा जयपुरच्या कच्छवाह घराण्यापैकी नरुखा पोट-
जातीचा जयपुरचा एक लहान ताबेदार होता. याचा जन्म स. १७४० त झाला.
सुरजमल्ल व जवाहीरसिंग जाठांनीं जयपुरच्या राज्यावर ताव मारण्यास सुरवात
केली तेव्हां या माचेडीकर प्रतापसिंगानें स. १७६६ त मौंडा येथे मोठा पराक्रम
करून जाठांचा पराभव केला. त्याबद्दल जयपुरकडून त्याला राजगड परगणा
मिळाला. राजगड येथें प्रतापसिंगानें पुढें मजबूद किल्ला बांधिला. नंतर कांहीं
काळानें त्यानें अलवार हें ठिकाण जाठांपासून जिंकून घेतलें (२५-११-१७७५ ).
तेव्हांपासून अलवारचें स्वतंत्र संस्थान निर्माण झालें, आणि त्यास स. १७७८ त
मीर्झा नजफखानानें मंजुरी दिली. हल्लींच्या अलवार संस्थानाचा हा माचेडीकर
प्रतापसिंग संस्थापक होय. माचेडी हैं ठिकाण अलवारच्या दक्षिणेस वीस मैलांवर
असून जवळच राजगड आहे. प्रतापसिंग स. १७९१ त मरण पावल्यावर त्याचा
दत्तक पुत्र बखत्यारसिंग अलवारच्या गादीवर बसला. त्यानें स. १८०३ च्या
इंग्रज-मराठा युद्धांत लॉर्ड लेक बरोबर स्वतंत्र तह करून इंग्रजांस साहाय्य केलें,
त्याबद्दल इंग्रजांनी अलवार संस्थान त्याला स्वतंत्र तोडून दिलें. त्यापूर्वी हे माचे-
डीकर इतर रजपुतांबरोबर शिंद्यांचे मांडलिक समजले जात होते. माचेडीकर प्रताप-
सिंग महादजी शिंद्याचा परम दोस्त असून अनेक संकटप्रसंगांत त्यानें महादजीस
उत्कृष्ट साहाय्य केलें. याच वेळीं जयपुरच्या गादीवर प्रतापसिंग कच्छवाह
(स. १७७८-१८०३) राज्य करीत असून तो महादजीवर उठ्न व इतर
रजपुतांस मिळवून महादजीचा पाडाव करण्यांत अग्रेसर झाला होता. अर्थात्
माचेडीकर प्रतापसिंग व जयपुरकर प्रतापसिंग असे दोन पुरुष एकाच वेळीं
महादजीच्या व्यवहारांत दाखल असल्यामुळे, वाचकांनी त्यांच्या नांवाचा घोटाळा
होऊं देतां नये. माचेडीकर प्रतापसिंग महादजीचा दोस्त व जयपुरकर प्रतापसिंग
त्याचा शत्रु हें लक्षांत ठेविलें पाहिजे. माचेडीकराचा 'रावराजा' असा उल्लेख
कागदोपत्रीं येतो. शौर्य, धूर्तता व पराक्रम या गुणांनी राजपुतान्यांत त्या वेळीं
रावराजा प्रतापसिंगाची मोठी ख्याति होती. स. १७९१ त प्रतापसिंग वारला
व त्याचा मुलगा बखत्यारसिंग गादीवर बसला, त्यानेंही बापासारखा पराक्रम
करून अलवार संस्थानाची वृद्धि केली. लासवाडीच्या लढाईत शिंद्यांचा पराभव
