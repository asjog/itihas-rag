कित्येकांचा असा तर्क आहे कीं, कांहीं तरी अंतस्थ खटपटीने भोसल्यांचा संबंध उदेपूरच्या शिसोदे घराण्यांशीं या वेळीं मुद्दाम जोडण्यांत आला. ह्या विषयाची चर्चा पूर्वी पुष्कळ झाली आहे व पुढेंही होईल.
 एवढ्या मोठ्या अपूर्व राष्ट्रीय समारंभाची तपशीलवार माहिती आज उपलब्ध नाहीं, ही मोठ्या खेदाची गोष्ट होय. हिंदुस्थानांत स १९११ सालच्या डिसेंबर महिन्यांत जॉर्ज बादशहांचा राज्यारोहणविधि झाला, त्याचे कार्यक्रम वर्ष सहामहिने आगाऊ ठरत होते, आणि त्याच्या तयारींत हजारों लोक गुंतले होते. पाहुणे, जागा, व्यवस्था, मानपान, मेजवान्या इत्यादि अनेक प्रकार आगाऊ ठरविले जाऊन त्याचीं छापील पुस्तकेंही प्रसिद्ध झालीं आहेत. रायगडावरील शिवाजीचा हा समारंभ एवढा विस्तृत व घोटाळ्याचा नसला तरी त्यावरून शिवाजीच्या अडचणींची आपणास थोडी बहुत कल्पना करितां येईल. मराठे सरदारांचा डामडौल, त्यांची शिवाजीविषयीं अपूर्व भक्ति आणि एकंदर समारंभाविषयीं लोकांचा अनुपम उत्साह इत्यादि कारणांनीं शिवाजीचा राज्याभिषेक समारंभ त्या वेळीं खरोखरच अत्यंत संस्मरणीय झाला. बखरकारांनीं केलेल्या वर्णनावरच आपणांस अवलंबून राहणें प्राप्त आहे.
 हा समारंभ व्यक्तिविषयक नव्हता. हा राष्ट्रीय महोत्सव असून त्याच्या महत्त्वांस अनुरूप अशा रीतीनेंच तो तडीस नेण्यांत आला. मोठमोठे शास्त्री, पंडित, प्रधान, मंत्री, यांस बोलावून, त्यांच्या मसलतीनें या समारंभांतील प्रत्येक कृत्य कसकसें करावयाचें, त्याचा फार सूक्ष्म रीतीनें व अत्यंत काळजीपूर्वक विचार करून, तदनुरूप व्यवस्था करण्यांत आली. निरनिराळ्या कामांची व्यवस्था निरनिराळ्या योग्य इसमांकडे पृथक्‌पणें सोंपून दिली. सिंहासन, छत्रचामर वगैरे राजचिन्हें, व अभिषेकविधीला लागणारें साहित्य शास्त्रोक्तरीतीनें तयार करण्यांत आलें. महाराष्ट्रांतील सर्व सरदार मंडळीस, विद्वान् लोकांस व आप्तस्वकीयांस शिवाजीनें आमंत्रणें पाठवून या महोत्सवासाठीं मुद्दाम आणविलें. राज्याभिषेकाचा मुहूर्त शके १५९६ आनंदनाम संवत्सर, शनिवार ज्येष्ठ शु० १३ हा मुक्रर करण्यांत आला.* हा दिवस मृगसालारंभाचा होता असें बखरकार म्हणतात.

 * 'शके १५९६ आनंदनाम संवत्सरे ज्येष्ठ शु० ५ गुरुवारी प्रातःकाळीं चार घटका दिवस आलियानंतर सिंहासना रूढ बसले शिवाजीमहाराज, ' असा वाईजवळच्या कण्हेरी येथील रामदासी मठांतील एका कागदांत उल्लेख आहे.