चैन पडूं देईनात. अशी सर्व उत्तरेंत जी अव्यवस्था होती ती नानानें स्वतः महा-
दजीकडे जाऊन मोडली पाहिजे होती. अर्थात् नानाच्या व महादजीच्या पश्चात्
इंग्रजांस सर्व बाजू मोकळ्या मिळाल्या. डिसेंबर स. १७८४ त महादजी लिहितोः
" आम्हीं बादशाही बंदोबस्तास हात घातला, मुख्य पर्दे घेतलीं हैं इंग्रजांस
दुःसह झालें आहे. दिल्लीस ब्रॉऊन आहे तो बादशाही उमरावांस पैसे चारून
आम्हांस आपटी द्यावी आणि आपण शिरावें, अशा फंदांत लागला आहे. तस्मात्
इंग्रज मात्रागमनी यांत संदेह नाहीं. "
बादशहा मथुरेसच होता. तेथें ६ जून रोजीं मॅलेटनें त्याची भेट घेतली आणि
दुसऱ्या दिवशीं दिल्लीस जाऊन तो परत आला. महादजीकडून परवाना न मिळतांच
मॅलेट १७ जून रोजीं पुढें कलकत्त्यास निघाला, तो आग्रा, कानपुर, बनारस वरून
ता. १८-१०-१७८५ रोजीं कलकत्त्यास पोंचला. मॅलेटनें मुंबईच्या गव्हर्नराकडून
आणलेलें पत्र महादजीस दिलें होतें, त्याचा जबाब महादजीनें मुंबईच्या गव्हर्नरास
पुढीलप्रमाणे पाठविला. 'आपले पत्र घेऊन मि. मॅलेट येऊन भेटले. आपण
त्यांची पेशव्यांचे दरबारी नेमणूक केली असून आम्हांस भेटून मग पुढे जावें असें
आपण कळविलें, त्याप्रमाणें त्यांची भेट घेतली. त्यांचा गोड स्वभाव व हुशारी
पाहून आम्हांस मोठा आनंद झाला. त्यांनीं नजर म्हणून कांहीं जिन्नस आणिले,
या आपल्या लोभावद्दल आम्हांस मोठा संतोष वाटतो. त्यांच्या नेमणुकीबद्दल
आम्ही पुण्यास लिहिलें आहे. तिकडून जबाब आला म्हणजे आपणांस कळवू.
पुणें दरबाराकडून संमति आली आहे असें आपण कळवितां, तर आतां पुनः
त्यांजकडून कांहीं हरकत येईल असें आम्हांस वाटत नाहीं.' या वेळीं पुण्यास
मुसा मूतीन हा फ्रेंच वकील होताच. ता. ७ नोव्हेंबर रोजी मॅक्फर्सननें मॅलेटास
त्याच्या नेमणुकीचा लेखी हुकूम दिला, आणि लगेच ता. १३ रोजीं तो कल-
कत्त्याहून जलमार्गानें निघून जानेवारींत मुंबईस व पुढें ता. ३-३-१७८६ रोजीं
पुण्यास दाखल झाला. मुंबईहून पुण्यास पोंचण्यास १८ दिवस लागले.
त्या वेळीं नाना कर्नाटकांत टिपवरील मोहिमेवर होता; म्हणून त्यानें बहिरो
रघुनाथ मेहेंदळे यास मॅलेटच्या व्यवस्थेस नेमलें. तोच मेहेंदळे पुढें कैक वर्षे
मॅलेटच्या कामगिरींत असे. तसेंच मॅलेट येण्यापूर्वीपासून सैयद नुरुद्दीनखान
म्हणून दुसरा एक इंग्रजांचा वकील दुभाष्या म्हणून पुण्यास होता, तोही मॅलेट-
जवळच काम करी. मॅलेट आला, तेव्हां त्याचा एकंदर लवाजमा खालीलप्रमाणें