पहाट होतांच, गनिमाच्या फौजा मोठ्या त्वेषानें सिंहगडावर आल्या. त्या अगदीं जवळ तोफेच्या टप्प्यांत येतांच त्यांजवर शिवाजीनें तोफा सुरु केल्या. त्यामुळें लोक जायां होऊं लागले. वेढा घालून बसावें, तरी पुढें पर्जन्य काळ, शिवाजी दगेबाज, तोफखाना आल्याशिवाय किल्ला हातीं येणार नाहीं. तोफखाना आणावा तर अडचणीच्या जागेंत मराठे तो लुटून टाकितील, अशा विचारांत खान असतां, त्याचा हत्ती किल्ल्यावरील गोळ्यानें ठार झाला. तेव्हां शाएस्तेखान नाउमेद होऊन, शिवाजीच्या नजीक राहणें ठीक नाहीं असें जाणून, मजल दर मजल करीत नगर जिल्ह्यांत भिमेच्या कांठीं पेडगांवीं जाऊन छावणीस राहिला.

ही वार्ता बादशहास काश्मिरांत ता. ८ मे रोजीं कळली. लगेच त्यानें खानाची बदली केली. पण शिवाजीचा सूड उगविण्याची खानास अनावर इच्छा असल्यामुळें त्यानें कांहीं दिवस इकडे राहण्याची परवानगी मागितली. ‘ आपणास लोक भित्रा म्हणतील, आणि एकवार सूड घेतल्याशिवाय आपणास चैन पडणार नाहीं, ’ असें खानानें आग्रहानें बादशहास अनेकदां लिहिलें. दुसऱ्यांनींही खानाचें म्हणणें कबूल करण्याविषयीं औरंगजेबास परोपरी सांगितलें. परंतु बादशहा म्हणाला, ‘ रागाच्या सपाट्यांत खानाची अक्कल ठिकाणावर राहणें शक्य नाहीं; अशा स्थितीत त्याचे हातून शहाणपणाचें काम होणार नाहीं.’ असें सांगून त्यानें खानास एकदम बंगाल्यांत निघून जाण्याचा निक्षून हुकूम पाठविला. ( मनूची पु. २ ).

शाएस्तेखान, मोठ्या इभ्रतीचा व भरंशाचा सरदार होता. त्यानें आपल्या अप्रतिष्ठेचें कारण जशवंतसिंह* होय असें बादशहास लिहून कळविलें. पण खानाचीच कसूर आहे असें वाटून बादशहानें त्याची बंगालचे सुभ्यावर बदली केली; आणि आपला मुलगा मुअजम यास दक्षिणेंत पाठविलें. जशवंतसिंह लढण्याचे भानगडींत न पडतां जुन्नर व चाकण येथील बंदोबस्त करून कांहीं वेळ औरंगाबादेस जाऊन राहिला. शिवाजीनें ह्या

* जशवंतसिंग दाराच्या पक्षाचा असल्यामुळें त्याची औरंजेबास नेहमींच भीति वाटे. स. १६६१-६२ त तो गुजराथच्या सुभ्यावर होता. शिवाजीनें त्याजबरोबर अंतस्थ कारस्थान ठेविलें होतें असें मनूची म्हणतो. त्यावरून स. १६६५ त त्यास औरंगजेबानें परत बोलाविले.