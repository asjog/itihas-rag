खात्रीनें म्हणतील.’ वडील मुलगा शहाआलम यानें आपल्या पश्चात् राज्यावर यावें, अशी व्यवस्था करण्याविषयीं जवळच्यांनीं त्यास आग्रह केला असतां, तो म्हणाला, ‘मी कोण त्यास नेमणार; परमेश्वराच्या हातची ही गोष्ट आहे.’ दोनप्रहरानंतर दोन तासांनीं बादशहाचें प्राणोत्क्रमण झालें.’ (मनूची). एवंच शुक्रवार ता. २० फेब्रुवारी, सन १७०७ रोजीं बादशहाचा व त्याजबरोबर मराठ्यांशीं चाललेल्या ह्या प्रचंड त्रिंशद्वार्षिक युद्धाचा शेवट झाला. एवढ्या पराक्रमी व महान् बादशहाचा शेवट असा दुःखकारक व्हावा, ही केवढी भवितव्यता !

स. १६३६ पासून १७०७ पर्यंत सुमारें पाऊणशें वर्षे हिंदुस्तानच्या रंगभूमीवर शिवाजी व औरंगजेब ह्या दोन प्रसिद्ध व्यक्तींचा खेळ चालून त्यांनीं या देशाचा इतिहास सर्वस्वी नवीन तयार केला, असें आरंभीं सांगितलें. (पृ. २११). त्यांपैकीं शिवाजीनें आपला ऐहिक कार्यभाग संपवून पूर्वीच परलोकवास केला. दुसऱ्या व्यक्तीचा खेळ पुढें पुष्कळ वर्षे चालून त्यांत काय काय प्रकार झाले, ते येथपावेतों सांगितले. औरंगजेबाच्या कारभारावर विशेष टीका करण्याचें कारण नाही. परंतु प्रत्यक्ष त्याच्या मुलानें एका पत्रांत केलेली टीका आहे, त्यांतील कांहीं उतारे येथें देणें प्रस्तुत वाटतें. हें पत्र मनूचीनें समग्र दिलेलें आहे. (मनूची ४, १७१–१७७).

शहाजादा अकबर इराणांत होता. त्यास कोणत्या तरी युक्तीनें परत आणावा, नाहीं तर इराणच्या शहाची मदत घेऊन तो केव्हां हिंदुस्थानांत येईल याचा नेम नाहीं, अशी औरंगजेबाची खटपट सारखी चालू होती. त्यानें आपल्या मुलास अनेक पत्रें लिहिलीं. एकदां एक असेंच त्यानें अत्यंत आर्जवानें व प्रेमभावानें आपल्या मुलास पत्र लिहिलें, त्याचा खालील जबाब अकबराकडून आला. ‘बाबा, तुमचेंच उदाहरण मीं नेहमीं डोळ्यांपुढें ठेविलें आहे. इतकें चांगलें उदाहरण दुसऱ्या कोणाचें सांपडणार ? ज्या रजपुतांनीं अकबर, जहांगीर व शहाजहान यांस मनापासून साह्य केलें, त्यांचा आश्रय मी केला, यांत वाईट तें काय केलें ! जसवंतसिंग तुमच्या भुलथापांस भुलला नसता तर तुम्ही आज हिंदुस्थानचे बादशहा नसतां, असे हे रजपूत लोक आपल्या राज्याचे खांब होते. पूर्वी फौजेंत रजपूत पाहिजे असले म्हणजे एकाचे ठिकाणीं शंभर उमेदवार येत; हल्लीं तुम्ही तीन तीन वर्षे डांगोरा पिटून सुद्धां