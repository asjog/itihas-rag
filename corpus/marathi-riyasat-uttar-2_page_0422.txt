साफ खचलें. तथापि दगदगीच्या मानानें तो इतका जगला हेंच पुष्कळ असें म्हटलें पाहिजे. महादजीचा मृत्यु अव्वल रात्रीं आठांचे सुमारें झाला, ती बातमी त्याच तारखेच्या पत्रानें मॅलेटनें कलकत्त्यास कॉर्नवालिसला लिहून कळविली, यावरून इंग्रजांची दक्षता दिसून येते.

महादजी सिंदे वानवडीस वारला, त्या ठिकाणीं दौलतरावानें त्याची छत्री बांधली. तिच्या खर्चास पेशव्यांनीं ता. ५-९-१७९५ रोजीं १ चाहूर जमीन छत्रीचे लगत देवविली. ही छत्री अलीकडे माधवराव सिंद्यांनीं वाढवून टोलेजंग केली, त्यामुळे पुण्यांतील ऐतिहासिक स्मारकांत तिला उच्च स्थान मिळत आहे.*

पाटीलबावांच्या मृत्यूची बातमी हांहां म्हणतां सर्व देशभर पसरली. दिल्ली येथें देवराव हिंगणे होता, त्यास नाना, तात्या, तुकोजी होळकर, दौलतराव वगैरेंचीं पत्रें जाऊन, तीं सिंद्यांच्या ठिकठिकाणच्या सरदारांस दूरपर्यंत पोंचलीं. ता. ४-३-१७९४ रोजीं जिवाजी बल्लाळ पुष्करजवळ होता तो हिंगण्यास लिहितो: ‘दौलतराव यांचीं पत्रें पुण्याहून आलीं कीं, महाराज कैलासवासी झाले तें ऐकोन दु:खार्णवीं पडलों, तें कोठवर लिहावें. प्रस्तुत धणी प्रतापी गेले. आम्हीं सेवक लोक मागें राहिलों. पूर्व जन्माचा दोष पदरीं, याजकरितां भोगणें सुटत नाहीं. परंतु महाराज एकटे गेले. आम्हीं चार लोक व सलनत ठेवून गेले. त्यांचे मागें अवसान सोडलें तर पुरुष धर्मास ठीक नाहीं, आणि लोकही म्हणतील कीं, मागें कांहींच दम धरला नाहीं. याजकरितां चित्ताचे ठायीं विवेक करून सर्व लोकांची व कंपूची खातरजमा करून राहिलों, कच्चें पाऊल न टाकावें, यास्तव जयपुर-मारवाड यांचे मध्यें मुक्काम करून आहों. पूर्वींच मारवाडयांशीं मामला केला. तूर्त माघारें कूच करावें तर हिंदुस्थानची हवा ठीक नाहीं. यास्तव आठ चार दिवस मुक्काम करून नंतर सेखावटीकडे कूच करूं. देवजी गौळी, बापूजी मल्हार व बहिरो कोन्हेरे सीखांच्या तोंडावर पाणिपताकडे मजबूद आहेत. खंडेराव हरि रेवाडीकडे मेवातींत कायम आहेत. गोपाळराव भाऊ दतियाचे गढीस लागले आहेत, तेथील जाबसाल उरकल्यावर आग्र्याचे मैदानांत येतील. डबईसाहेब अंतर्वेदींत असून आग्र्याचा बंदोबस्त बाळोबा तात्या पागनिसांकडे आहे. दिल्लीस शहा निजामुद्दीन बंदोबस्तास आहेत, त्यांजकडे खंडेराव आप्पांनीं फौज पाठविली आहे. अंबोजी इंगळे मेवाडांत आहेत. ऐसें करितां