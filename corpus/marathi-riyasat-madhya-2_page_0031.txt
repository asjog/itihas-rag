वर्षांचा उद्योग सर्व विस्कळीत होता, कोणत्याही एका प्रकरणाची पूर्ण
तड लागली नव्हती. सबब झालेला प्रकार ध्यानांत घेऊन शक्य त्या रीतीनें
एक एका प्रकरणाची तड लाविण्यांत नानासाहेबाचीं आरंभींचीं ३।४ वर्षे
गेलीं. बाजीरावाच्या छत्रीची वगैरे व्यवस्था लावणें, [ ना. सा. रो. ले. १३४,
१३५, १३८ ] वसईकडील नवीन प्रदेश ताब्यांत आला, त्याची स्थीर-
स्थावर करून, त्या प्रकरणांत ज्यांनीं ज्यांनीं उद्योग केले त्यांचा यथायोग्य
परामर्ष घेणें, आणि मागचे हिशेब पुरे करून वसईकडील नवीन
प्रदेशाची आबादानी धर्मस्थापना, व राज्यव्यवस्था यांची तड लावणें,
हें अगदीं पहिलें काम नानासाहेबास करावें लागलें. हें काम इतर
कामांबरोबर पहिलीं तीन चार वर्षे व पुढेंही प्रसंगोपात्त चालूच होतें.
मुसलमानी धर्माप्रमाणें काजीपणाच्या वतनाची व्यवस्थाही नाना-
साहेबानें लाविलेली आहे. ( ना० रो० पु. १ ले. २, ४, ५, ९, ११,
१२; रा. खं. ३ ले. १३९, ५५४ इत्यादि, आणि खं. ६ ले. १८४)
बाजीरावाच्या मृत्यूनें उत्तरहिंदुस्थानांत एकदम थोडी बहुत चळवळ
उडाली. आतां पुढे मराठ्यांचे उद्योग कसे चालणार, त्यांचें नियमन
करण्याचें सामर्थ्य कोणांत आहे, दुसरा एखादा नवीनच पेशवा होऊन
मराठ्यांच्या कारभारास निराळीच दिशा लागते कीं काय, अशी बरीच
चलबिचल बाजीराव मेल्याबरोबर बाहेर उडाली; व पुढील कारस्थानां-
करितां अनेक सरदार आपापलीं कामें तशींच सोडून साताऱ्यास जमा
होऊं लागले. त्या सर्वांची स्थिरस्थावर करून बाजीरावाचे उद्योग तडीस
पोंचविणें, बाजीराव मरण पावल्यानें कारभारांत कांहीं एक बदल न होतां,
उलट बाजीरावाहून जास्त वस्ताद असा इसम मराठ्यांच्या कारभारावर
आरूढ झाला आहे, अशी लोकांची खात्री पटविणें, हें अगदीं पहिल्याप्रथमचें
नानासाहेबाच्या उपक्रमाचें प्रधान अंग होतें. त्यामुळे स. १७४०-४१,
स. १७४२-४३, व स. १७४४-४५ अशा लागोपाठ तीन मोठ्या
स्वाऱ्या नानासाहेबानें केल्या, आणि शत्रुमित्रांवर आपली छाप सर्वत्र