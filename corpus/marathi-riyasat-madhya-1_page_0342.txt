नांव चालतें. लगेच बादशहानें त्याचे जागीं प्रथम त्याचा मुलगा भवानीराम व नंतर त्याचा चुलत भाऊ दयाबहादुर यांची नेमणूक केली.*

५. तिरलाची लढाई दयाबहादुराचा पाडाव, ( १२-१०-१७३१ ). राजागिरिधर पडल्यावर दोन वर्षेपावेतों स्वतः बाजीरावास निजामाशीं झगडावें लागल्यामुळें माळव्याकडे लक्ष देण्यास फावलें नाहीं. शिंदे, होळकर, पवार हे तिकडे वावरतच होते. स. १७२८-२९ त पुनः तिकडचा उद्योग हातीं घेण्यांत आला. स. १७२८चे ऑक्टोबरांत चिमाजी आपानें माळव्यांत स्वारी करून दयाबहादुरास ठार मारल्याचे उल्लेख शकावलींतून आहेत. चिमाजीनें माळव्यावर अनेक स्वाऱ्या लागोपाठ केल्या असाव्या.दयाबहादुर १२-१०-१७३१रोजीं मारला गेला असें पुढें एका पत्रांत स्पष्ट आहे. ‘ दयाबहादुरचा पराभव करून आजच पुण्यास आलों, ’ असें चिमाजी आपा २४-४-१७३० रोजीं लिहितो. तेव्हां चिमाजीनें त्यावर स. १७३० त व ३१ त अशा दोन स्वाऱ्या केल्या हें उघड होतें. दयाबहादुर सुभा झाल्यावर त्यानें मंडलोई वगैरे मंडळीस आपल्या बाजूस वळविण्याचे काय काय प्रयत्न केले, मराठ्यांचे बाजूस होळकर, बाजीराव वगैरेचीं कारस्थानें कशीं चाललीं होतीं, आणि जयसिंगाचे साह्यामुळेंच शेवटीं मराठ्यांस जय कसा मिळाला, हे प्रकार अस्सल पत्रांनींच स्पष्ट दिसतात.

नंदलाल मंडलोईस उदाजी पवाराचें पत्र. प्र॥ भा॥ अंमलदार जाऊन दीड दोन महिने जाले;अद्याप अंमल चालत नाहीं व कांहीं देखरेख करीत नाहीं ह्मणोन विदित जालें. तरी ते गोष्ट तुह्मां योग्य आहे ऐसें नाहीं. माळवे प्रांतांत हरएकविशीं भरंवसा तुमचा असतां अद्याप अंमल चालत नाहीं, हें उत्तम नाहीं. तुमचा आमचा स्नेह आहे याकरितां ल्याहावें लागतें. नाहीं तरी अंमल हरप्रकारें चालेल, राहतो ऐसें नाहीं. तुह्मी ह्मणाल की अवांतर पा। अंमल

* ‘ राजासाहेब गिरिधर बहादुरोनें पातशहाके मदतगार होकर हमारे भाई चिमणाजी आपासे लडे, ये शके १६४६ के सालमें सारंगपुर मुकामपर रणमें जूझ गये ’. असा बाजीरावाचा उल्लेख जयसिंगाचे एका पत्रांत आहे. पुरुषोत्तमकृत अहल्याबाईंचे चरित्रांत स १७२४ हें लढाईचें साल तपासून दिलें आहे असें दिसतें. बाजीरावाचे पत्रांतला उतारा लेखक देत असल्यामुळें शक आहे तोच बरोबर आहे. संवत् असण्याचें कारण नाहीं. (शा. रो. १०५.)