वर पोंचविलें. तेथें स. १६२७ च्या वैशाखमासीं ती प्रसूत होऊन मुलगा झाला, तोच मराठी राज्यसंस्थापक छत्रपति शिवाजी होय.

स. १६२७ हें साल महत्त्वाचें आहे. शिवाजी जन्मला, दिल्लीस जहांगीर बादशहा मरण पावला आणि त्याचा पराक्रमी पुत्र शहाजहान तख्तनशीन झाला. थोडेच दिवसांपूर्वी विजापुचा इब्राहिम आदिलशहा मरण पावला होता, आणि निजामशाहीचा आधारस्तंभ मलिकंबरही त्याच सुमारास मरण पावल्यामुळें तें राज्य बुडविण्याचे शहाजहानचे मनोरथ चालले होते. दौलताबादेस नवीन शहा गादीवर येऊन लखुजी जाधवराव त्यास शरण गेला. परंतु हा बलिष्ठ सरदार पूर्वी धन्याच्या विरुद्ध मोगलांस मिळाला होता, ही गोष्ट प्रसिद्ध होती. त्यानें युक्तीनें जाधवरावास दौलताबादचे किल्ल्यांत आणून त्यास व त्याचा मुलगा अचलोजी यांस विश्वासघातानें ठार मारिलें, ( १६२९ ). ह्या कृत्यानें मराठे सरदारांचीं मनें हुसेन निजामशहाविरुद्ध बिथरून गेलीं. इकडे शहाजीचें मात्र चांगलें फावलें. तो भराभर सांपडेल तितका डोंगरी मुलूख हस्तगत करून आपली बळकटी करूं लागला.

सन १६२८ त खानजहान लोदी शहाजहानविरुद्ध बंड करून दक्षिणेत आला. ( मु. रि. पृ. ६२८ ). निजामशाहीतील मोठमोठ्या सरदारांचें व लोदीचें मूळपासून सख्य होतें. तेव्हां लोदीचा बंदोबस्त करून निजामशाही जिंकणें हीं दोन कार्मे एकाच तडाख्यानें सिद्धीस नेण्याकरितां स्वतः शहाजहान दक्षिणेत आला. खानजहान लोदी यास शहाजीचा चांगला आश्रय होता. त्याच संधीस लखुजी जाधवराव यास निजामशहानें ठार मारिल्यामुळें त्याची बायको आपली फौज घेऊन सिंदखेडास गेली, आणि तेथून आपला दीर जगदेवराव जाधव यासह शहाजहान बादशहास जाऊन भेटली. बादशहानें लखुजी जाधवाची पांच हजारांची मनसब जगदेवरावाकडे चालू केली. तेव्हांपासून जाधवांनीं मोगलांच्या नोकरींत अंतर केलें नाहीं.

लोदीच्या पक्षाकडील एकएक मराठा सरदार फोडण्याचा शहाजहानचा क्रम चालू होता. जाधवाचें उदाहरण पाहून व खानजहान लोदीचा पक्ष पडता पाहून शहाजी बादशहास शरण गेला, आणि आपलें दोन हजारांचें पथक बरोबर घेऊन तो शहाजहानास भेटला, ( सन १६२९ ).