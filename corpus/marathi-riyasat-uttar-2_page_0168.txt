जुलई रोजीं लिहितो, ग्वालेरीहून पुढें येतांना वाटेनें पावसानें जागजागीं खोळंबा केला, त्यामुळे उज्जनीस पोंचण्यास आठ दिवस अधिक लागले. ता. २९ जून रोजीं उज्जनीस आलों. पाटीलबावांनीं इस्मईल बेगाची लढाई मारल्यानंतर रायाजी पाटील वगैरे यमुनेपार उतरोन गुलाम कादरास शह दिला. राणेखान व जिवाजी बल्लाळ मथुरेवर गेले. मागाहून पाटीलबावा कुवारी नदीहून कूच करून चमेल उतरोन मथुरेस गेले. अलीबहादर व होळकर चैत्र मासांत महेश्वरास आले. तेथें दोन महिने मुक्काम जाहला. त्यांस निकडीनें पुढें येण्याविशीं पाटीलबावांनीं पत्रें पाठविलीं, आणि मुद्दाम त्यांस आणावयाकरितां अंबुजी इंगळ्यांस महेश्वरास पाठविलें. फौजेचें जुळणें व मनसब्याचें चालवणें, यामुळे समयास जाऊन पावले नाहींत. तेणेंकरून पाटीलबावा विकलच होते. तों त्यांस एकाएकीं यश आलें. ईश्वर बावांचे फौजेस अनुकूल जाहला. अगोदरच होळकरांचा इरादा पाटीलबावांचे लिहिल्याअन्वयें यावयाचा नव्हता. आतां लढाईचें ऐकिल्यानंतर निकड गहिर्ली नाहीं. अलीबहादरांचें बोलणें मार्गाचें आहे.ते व अलीबहादर बाबा महेश्वराकडुन कूच करून धारेस येऊन तेथून ११ जुलईस उज्जनीस आले. मागाहून तुकोजी होळकर इंदुराहून कूच करून नहीतपुर येथें अलीबहादरांस भेटले. उभयतां मेवाडयांतून जयपुरचे रोखें जाणार असा निश्चय ठरला. हा निश्चय महेश्वरास स्वारी असतांच ठरला. वाटेंत पाटीलबावांकडील महालांस कहीकबाडाचा उपद्रव जाला, तो बोभाट पाटीलबावांकडेही गेला. महालांतून फौज जातांना थोडाबहुत उपद्रव लागतोच. उपद्रव नच लागावा म्हटल्यास उडोन तर जातां येत नाहीं. त्यांत मामलेदारांची रीत आहे, थोडें फार करून दाखवावें. पुढें होळकर व अलीबहादर मिळोन कोट्याचे मुलखांतून जाणार. बावांच्या भेटी झाल्यावर त्यांच्या सल्ल्यानें वागल्यास परस्परें स्वच्छता राहील. येविशीं स्वामींकडून त्यांस वरचेवर पत्रें येऊन सर्वांची वर्तणूक एकविचारें घडे असें जाहल्यास रहस्य आहे, नाहीं तर कठिण.’

सदाशिव दिनकर आक्टोबरांत उज्जनीहून अहल्याबाईचे भेटीस महेश्वरास गेला. ता. ९-११-१७८८ चे पत्रांत तो बऱ्हाणपुराहून नानास लिहितो, ‘ स्वामींचे पुण्येंकरून मजला महायात्रा घडली. काशीहून परत निघतांना कुटुंब परभारें घरास लावून मी पाटीलबावांचे लष्करांत गेलों. उज्जनीहून निघून महेश्वरास आलों. बाई निरोप देईनात. दिवाळी करून जा म्हणून आग्रह केला,