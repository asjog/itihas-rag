बादशहास नव्हती. मात्र असले अत्याचार मुसलमानांसच शक्य आहेत हेंही लक्षांत ठेवणें जरूर आहे.*

४. गुलाम कादराची भरपाई, (१९-१२-१७८८).-गुलाम कादराच्या अंगी आजचें शहाणपण बिलकूल नव्हतें. मराठ्यांचा द्वेष ही एकच गोष्ट त्यानें नजीबखानाची उचलली होती. पण त्या द्वेषाच्या भरांत मुसलमानांचा पक्ष बळकट करण्याऐवजीं, आपल्या अनन्वित वर्तनानें त्यांचें वैर मात्र जोडलें. महादजी पुढील व्यवस्थेस लागला त्यापूर्वी त्यानें वजिरास व इंग्रजांस पत्रें पाठवून सल्ला विचारली कीं, ‘ दिल्लीचा बंदोबस्त केला, गुलाम कादर निघोन गेला. लौकरच त्याचें पारिपत्य होईल. त्यास दिल्लींत पातशहा बसविला पाहिजे, त्यास आपला विचार कळवावा. ’ शीखांस त्यानें उत्तरेकडून गुलामाचे रोखावर बोलाविले. ऑक्टोबरांत नदीस उतार मिळतांच राणेखान, रायाजी पाटील, जिवबा बक्षी हे सरदार रोहिल्यांवर गेले. सर्वांस ताकीद कीं, गुलामास जिवंत धरून आणावें. इस्माईल बेग दोहीकडे चित्त ठेवून पुढें कसा बनाव बसतो तो पाहत स्वस्थ होता. बाहेरून त्यानें पाटीलबावांशीं सख्य केलें. आश्विन शु० ६ रविवारीं ( ५-१०-१७८८ ) राणेखानभाई दिल्लीस दाखल झाले. इस्माल बेग, रवळोजी सिंदे व अनूपगीर त्यांच्या भेटीस जाऊन त्यांस घेऊन आले. गुलाम कादर किल्ल्यां-तून पार फौजेंत गेला. त्याशीं लढाई करावयाचा मजकूर इस्माल बेगानें भाईशीं केला कीं, ‘नावा जलद आणवा, पार उतरून लढाई करून लुटून टाकावा. भाई म्हणाले,गुलाम किल्ल्यांत आहे.इस्माईल बेगांनीं सांगितलें पार गेला. आमचा मनुष्य पाहून आला. रामरतन मोदी याचा अंमल भाईनीं शहरांत बसविला. ’

मागें गुलामाचे हस्तक ‘ दिल्लीचा किल्ला लढवीत होते. पंधरा दिवस मोर्चांतून मारामारी झाल्यावर रोहिल्यांचा इलाज खुंटला. तेव्हां त्यांस गुलाम कादरानें सांगून पाठविलें कीं, किल्ल्यांत वस्तभाव आहे तीस अग्न देऊन निघोन येणें. त्यावरून किल्ल्याची खबरदारी करून परत गेले. दारूची कोठी उडाली त्यांत पुष्कळ लोक मेले. जातांना उभय पक्षीं लढाई जाली, शेंपन्नास माणसें ठार झालीं. जीवबा बक्षीनें किल्ल्यांत जाऊन बंदोबस्त केला. गुलाम कादरानें किल्ल्यांत धामधूम आरंभिली, तेव्हां गोविंदराव पुरुषोत्तम हिंगणे वकील जीव बचावून