ह्मणतां येईल. रामचंद्रपंताने मवाळ शाहूस तीव्र विरोध केला नाही. ह्मणूनच ताराबाईचा त्यावर पूर्ण विश्वास नव्हता. अडचणीच्या प्रसंगी ‘सर्वनाशे समुत्पन्ने अर्धं त्यजति पंडितः’ हा न्याय ओघानेच उद्भवतो, हें आयर्लंडसारख्याच्या उदाहरणावरून लक्षांत घेण्याजोगें आहे. ही तडजोड सिद्धीस जाऊन शाहूची लायकी चार दोन वर्षांत मराठमंडळास पटूं लागली, आणि ताराबाईवरची त्यांची भक्ति ओसरत गेली. बहुतेक लहानमोठे सरदार प्रसंग ओळखून शाहूस सामील झाले. औरंगजेबाचे पश्चात् बादशाही धोरणही नरम पडले. तरी ताराबाई आपला तीव्र भाव सोडीना, तेव्हां तिलाच प्रतिबंधांत ठेवून मराठ-मंडळाने आपला भाव सिद्धीस नेला. शाहूने ही परिस्थिति ओळखून प्रतिस्पर्धी मंडळांस नरमाईनेच वागविलें.

भीमेच्या पलीकडे राहून शाहूने नानाप्रकारचा उद्योग केला. प्रांतांतील वसूल घेऊन, त्यांस तो सनदा देऊं लागला, लोकांचे तंटे तोडून व्यवस्था करूं लागला, आणि फौज ठेवून किल्लेकोटांचा बंदोबस्त करूं लागला. या त्याच्या उद्योगाचे कागद नानाप्रकारचे उपलब्ध आहेत.x शाहूच्या या खटपटीस प्रतिजबाब देण्यांतही ताराबाईने अप्रतिम तडफ दाखविली. किल्लेकोटांस, अधिकाऱ्यांस व रयतेस आपापल्या पक्षांत ओढण्याच्या या वेळच्या ताकिदी शाहू व शिवाजी या दोघांच्याही किती तरी उपलब्ध आहेत. यांमुळे एकंदरींत दोघांच्या मनाची कशी त्रेधा उडाली असावी याचे अनुमान होते. ‘ शाहू तांब्राच्या सेनेतून आले आहेत ते कागदपत्र चालवितील, नसता कथला करितील, तरी त्यांस संबंध नाहीं. त्यांचे कागदपत्र एकंदर न घेणे, त्यांकडे वसूल न देणे, त्यांचा कागदपत्र मानील त्याचा परिच्छिन्न मुलाहिजा होणार नाही ’ अशी शिवाजीची ताकीद ता. १६-९-१७०७ ची पारनेरच्या देशमुखांस आहे. नगर औरंगाबादचे बाजूस भोसल्यांची घराणी होती, त्यांची मनेही शाहूने आपल्या बाजूस वळविली असावी. रायभानजी राजे भोसले नांदाचा एक गृहस्थ या वेळीं प्रामुखपणें, केव्हां मोगलांकडे, केव्हां ताराबाईकडे व केव्हां शाहूकडे, असा वावरत असल्याचे अनेक उल्लेख आहेत. शाहूने त्यास बादशहाकडे आपला वकील