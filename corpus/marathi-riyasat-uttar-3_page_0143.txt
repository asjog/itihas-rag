आहारी गेले. खुद्द नानाचें तर दुसऱ्याची मदत घेतल्याशिवाय कधींच भागलें नाहीं. त्यांतूनही त्याची स्वार्थाकडे दृष्टि अनिवार. ब्राह्मण कारभार बिघडवितात, विस्तृत राष्ट्रीय विचार त्यांचे मनांत उद्भवत नाहींत, असा बोभाटा इतर जातींच्या मनांत दृढ झालेला अद्याप दृग्गोचर होतो. हा बोभाटा खरा कीं खोटा हें इतिहासच सांगतो आहे. परंतु हा समज होण्यास कांहीं अंशी नाना फडणीस व बाजीराव कारण झाले असावेत.

कै. ना. बा. देव यांनीं नानासंबंधीं खालील उद्गार काढले आहेत. ‘ समकालीन पुरुषांमध्यें जो गृहस्थ विचारानें व आचारानें शेंपन्नास वर्षे पुढें असतो, तोच खरा शहाणा होय, ही व्याख्या मान्य केली तर नाना फडणीस लोक समजतात तितका शहाणा ठरणार नाहीं. तो कारस्थानी होता, धूर्त होता, दूरदर्शी होता हें जरी खरें आहे तरी तो अत्यंत लोभी, स्वार्थपरायण, परोत्कर्षासहिष्णु सत्ताप्रिय जुल्मी व दीर्घद्वेषी होता, हेंही कांहीं खोटें नाहीं. राजकीय व्यवहारांत नाना लांच घेत असे व इतरत्र ही मनस्वी वर्तन करून अनाचार करी, याबद्दलही दुमत होईलसें वाटत नाहीं. त्याच्या भित्रेपणाचें कारणही हेंच. निस्पृह मनुष्याला भीति शिवतच नाहीं. नाना अधिकारावर होता, तोपर्यंत मोरोबा वगैरेचे व्यूह गुप्त बातम्यांच्या पैदासीवर त्यानें हाणून पाडिंले. पण नाना अधिकारच्युत झाल्यानंतर त्याचा एकही व्यूह सिद्धीस गेला नाहीं, कीं एकही बातमी गुप्त राहिली नाहीं. जीं जीं कारस्थानें केलीं तीं सगळीं गळ्याशीं आलीं. नानानें मुद्दाम राज्य बिघडविलें, असें कोणी म्हणत नाहीं. परंतु त्यानें लायक माणसें जवळ ठेविलीं नाहींत, पुष्कळांशीं दीर्घ द्वेष केला, स्वतःच्याच हातीं सर्व सत्ता ठेविली, स्वतःच्या फायद्याकरितां दुसऱ्याचा कितीही तोटा झाला, तरी त्यास क्षिति नसे, सवाईमाधवरावाचे मृत्युनंतर तर घटके घटकेस निराळें कारस्थान करून अत्यंत अस्थिरपणा मात्र दाखविला आणि शेवटीं इंग्रजांचा आश्रय जवळ केला, यांत नानाची नालायकी स्पष्ट दिसते. खरे व भानु यांनीं नानास अवास्तव महत्त्व दिलें आहे. ’ महादजीचे साह्यकारी व नानाचे साह्यकारी यांची तुलना केल्यानेंही त्या दोघांचे राजकारणी कसब लक्षांत येण्या जोगें आहे. महादजीचे अनुयायी स्वतःच्या जबाबदारीवर वागणारे व अंगीकारिलेल्या कार्यास जपणारे होते. त्यांची महादजीवर पूर्ण भक्ति होती. नानास असे अष्टपैलू साह्यकारी तयार करितां आले नाहींत. गंधरांगोळ्यांची, द्रोण पत्रावळींची, चटण्याकोशिंबरीची टापटीप नाना उत्कृष्ट ठेवी, पण राज्यकारभाराच्या किंवा युद्धनीतीच्या