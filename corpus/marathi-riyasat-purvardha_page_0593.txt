नव्हता. तो घेण्यास बादशहानें शहाबुद्दीनखान यास पाठविलें. हा शहाबुद्दीन पुढे प्रसिद्धीस आलेल्या निजामुल्मुल्कचा बाप होय. रामसेजच्या किल्ल्यावर मारा पोंचण्यासाठीं मोगलांनीं किल्ल्यासमोर एक अति उंच सज्जा तयार केला. परंतु त्याचा उपयोग न होतां मराठ्यांनीं अनेक वेळां मोगलांचा अगदीं मोड केला. ह्या प्रसंगांत रामसेजच्या हवालदारानें अद्वितीय पराक्रम केला. ह्या वीर्यशाली हवालदाराचें नांव व मोगलांस फितूर झालेल्या साल्हेरच्या किल्लेदाराचें नांव हीं दोनही उपलब्ध होतील तर फार चांगलें होईल. शहाबुद्दीनचा पराजय झालेला ऐकून बादशहानें त्यास परत बोलावून खानजहान यास रामसेजवर पाठविलें. खानजहानबरोबर बुंदेला सरदार दलपतराय हाही होता. सर्वांनीं मिळून अनेक वेळां मोठ्या निकराचे हल्ले मराठ्यांवर केले, पण मोगलांस अपयश येऊन परत फिरावें लागलें.

**मुअज्जमच्या फौजेची दुर्दशा.**—सन १६८२ च्या फेब्रुवारींत मुअज्जम हा जुन्नर येथून मोठी फौज घेऊन कल्याण प्रांतांत उतरला. हुसेनअली नांवाचा एक हुशार सरदार त्याचे मदतीस होता. कल्याणास छावणी देऊन त्यांनीं संभाजीचा पुष्कळ मुलूख उध्वस्त केला; पण त्यामुळे पुढें त्यांचीच फार दुर्दशा झाली. सर्दीनें मोगल फौजेस कांहीं सामान पुरविलें. मराठे कटक व पहाडांत राहणारे असल्यामुळे माळजमिनीच्या नाशानें ते डगमगत नसत. ह्या प्रसंगीं मोगलांशीं लढण्याची निराळीच युक्ति संभाजीनें योजिली. आपल्या फौजेनें मोगलांच्या समोर लढण्यास न जातां किल्ल्याकिल्ल्यांनीं राहून आपला बचाव करावा व रसद वगैरे मारून त्यांस हैराण करावें. ही युक्ति चांगलीच सफळ झाली. कल्याण प्रांतांत कांहीं दिवस राहून मुअज्जम दक्षिण कोंकणांत शिरून वेंगुर्ल्यापर्यंत सर्व प्रदेश उध्वस्त करीत गेला. संभाजीची फौज राजापुरास राहिली. संभाजी या वेळेस गोवें खचित काबीज करणार असे मोगलांस वाटलें असून, त्या कामीं त्यास अडथळा करण्याकरितांच मुअज्जम गोव्यानजीक छावणी देऊन राहिला. ह्या प्रसंगीं मोगल फौजेनें हिंदु रयतेचा पुष्कळ छळ केला. परंतु धान्याच्या महर्गतेनें मोगल फौज टेंकीस आली. औरंगजेबानें मुलाची दुर्दशा ऐकून शहाबुद्दीनखानास रस्ता मोकळा करण्याकरितां पाठविलें; व सुरतेहून जहाजांतून रसद पाठविली. शहाबुद्दीनखानानें रायगडनजीक निजामपुर येथे संभाजीच्या एका टोळीचा पराभव केला; आणि त्याबद्दल