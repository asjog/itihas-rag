उत्तरेंत दुसरें पानिपत उद्भवतें कीं काय, ही चिंता वाटत असल्यानें, तुकोजी
माहीतगार व अनुभवी, आणि त्याबरोबर अलीबहादर शूर, बुद्धिमान् व तरतरीत
आणि विशेषतः पेशव्यांचे घरचा खासा, अशी ही नानाची योजना अत्यंत
अनुरूप होती. खुद्द नानाफडणीस या वेळीं तिकडे गेला नाहीं हें मोठें अनुचित
झालें. मालकीच्या नात्यानें सर्वांस एका हुकमतींत वागविणारा अधिकारी पुरुष
तिकडे कोणी नसल्यानें नवीनच तंटे उपस्थित झाले, त्यामुळे महादजी अगदीं
कावून गेला आणि सन १७९१ अखेर थोडीबहुत शांति वाटतांच उत्तरेंतील पसारा
तसाच टाकून तो पुण्यास आला, तो प्रकार पुढें कळेल. ‘ फौजेची तरतूद करून
अलीवहादर यांची रवानगी श्रावण व॥ १२ (८-९-१७८७) मुहूर्तें करून केली
व खर्चाकरितां पांच लाखांची तजवीज केली म्हणून लिहिलें,तीं पत्रें पावून संतोष
जाला,’ असें ता. २७-१०-१७८७ रोजीं आपाजीराम पुण्यास लिहितो. ‘विजया-
दशमीस निघणार म्हणोन पाटीलबावांस सरकारचें पत्र आलें कीं, अलीबहादर,
गणेशपंत बेहरे यांचे बंधु, शहाजी भोसले व ओढेकर आणि गायकवाडांकडील
फौज ऐसी हिंदुस्थानांत रवानगी जाली. ’ ‘पाटील बाबांनीं निदानीं भाऊपण्याची
शर्थ घालन लिहिलें, त्यावरून जातीनिशीं सावकारांची खातरजमा करून पांच लक्ष
रुपये लगेच रवाना केले. गायकवाडाचे फौजेवर या स्वारींत मानाजी गेला होता.
त्यावरून बाबांची मर्जी बहुत खूष जाली आणि म्हणाले, फौजेची तरतूद नानांनीं
लवकर करून पाठवावी. लांबणीवर टाकूं नये. येथें नित्य नवा दिवस येतो. सारे
हिंदुस्थानची हवा फिरली आहे. एका पैक्यामुळें लाचार आहों. आणखी कैसीही
अडचण सोसून जास्त पांच लक्ष पाठवावे. आम्ही ऐवजाविशीं फिरोन नानास
ल्याहावें ऐसा अर्थ नव्हता; परंतु मसलतीनरूप लिहिणें प्राप्त झालें. पत्रें येऊन दीड-
मास जाला; अद्याप अलीवहादराचें ठिकाण नाहीं. फौज व पैसा लवकर न येई
तर येथें निभावून राहणें कठिण आहे. अंतर्वेदींतील अंमल दरोबस्त उठला. यमुने-
अलीकडेही आपला अंमल उठला. आग्र्याचे किल्ल्यास आज दीड महिना मोर्च
इस्माईलबेगानें बसविले आहेत. सारें हिंदुस्थान एक झालें. तेव्हां थोड्या सरंजा-
मानें होणें तें काय ! यास्तव होळकरांचे रवानगीचा विचार ताबडतोब व्हावा.
त्यांचे घरीं नारो गणेश खेळ करणारे आहेत, त्यांशीं पक्कें बोलणें करून घ्यावें,
आणि सत्वर रवानगी करावी.’ हें पत्र ता. २८-१०-१७८७ रोजीं आपाजी-
रामानें महादजीच्या लष्करांतून नानास लिहिलेलें आहे.