तुम्ही खातर जमा करावी. तुम्हांस अंतर दिले तरी, वडिलांस व श्रीस मानणार नाहीं. पूर्वीपासून महाराजांचे कृपेस पात्र केलें, हें विस्मरण कसें होईल ! वचनाप्रमाणे घडेल. निखालसपत्र द्यावे, हे आशीर्वाद.' ( भा. व. पे. प. या. ले. ५७) पत्रावर मिति नाहीं. कदाचित् तें पेशवेगिरी काढून घेतली त्यावेळचे असू शकेल. बाळाजी बाजीराव प्रधानानें चिटणिसास स्वदस्तुरची यादी करून दिली ती येणेप्रमाणे:—[ सदर ले. ५९ ]. ही यादी रामराजाचे वेळची दिसते.
यादी गोविंदरावाचे कार्य येणेप्रमाणें आम्ही करावें.
१ किल्लेकोटांस कर्ज दिले असेल तें रुजुवातीने मनास आणून सरकारांतून द्यावे. सरंजाम व किल्ले द्यावयाचे करार केले आहेत ते ताकीद हवाली करावे. हे करार.
२ हातरोख्यामध्ये मजमुदार नवा दाखला करूं इच्छितात, तो करूं देऊं नये. याचा कायदा शाहूमहाराजांचे वेळेस चालत आल्याप्रमाणे चालवावा. करार.
३ राज्यकारभाराचे कार्यासाठीं व मराठे राजापाशीं व्हावयाचे मजकुरासाठी, जे ज्याशीं बोलले असाल, तें मनास आणून, योग्यायोग्य करून देऊन, गोविंदरावांचे वचन रक्षावे. करार.
४ राजश्रींचे मनांत यांचे ( पेशव्यांचे ) विशीं वाईट आले असेल, तें सर्व दूर करून राजश्रींची यांची निखालसता, शपथपूर्वक करून द्यावी. करार.
गोविंदराव यांनी आम्हांशीं येणेप्रमाणें वर्तावें.
१ आईसाहेबांचा लगाम मनापासून सोडून, सर्व प्रकारें आमचे राजश्रीचे विचारांत यावें. जें कार्य आम्ही अवलंबूं, त्याचे प्रयत्नांत मनापासून असावें. अंतर करूं नये.
२ हरएक मजकुराची तोडजोड जें बोलणें तें निखालसतेनें आपले जागां बोलावी. परंतु बाहेर जें करणे तें आमचे विचारास येईल तें करावें.
[ वरील नंबर ४ चें कलम येथे पाहिजे असें वाटतें. ]