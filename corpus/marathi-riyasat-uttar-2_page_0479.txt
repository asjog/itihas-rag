कोणास उपद्रव करूं लागेल, तर सर्वांनीं मिळून त्याचे पारिपत्य करावें. त्यासंबंधानें
त्रिवर्गांनीं फिरून वाटाघाट करून युद्धाची योजना ठरवावी. ’ या कलमावरून एक
गोष्ट उघड आहे कीं, हा करारनामा केवळ टिपूच्या संबंधानें अस्तित्वांत येऊन,त्या
विशिष्ट उद्देशापलीकडे त्याची व्याप्ति बिलकुल जाऊं शकत नाहीं. त्या तहाची
वाटाघाट चालू असतां व टिपूशीं पुढें तह झाला त्याचीं बोलणीं चालू असतां
निजाम व त्याचा दिवाण यांनीं इंग्रजांशीं कायम दोस्तीचा तह करण्याची पुष्कळ
खटपट केली; टिपू व मराठे एक होऊन आपणावर चालून आले असतां इंग्रज
आपणास मदत करतील कीं नाहीं असें निजामानें स्पष्ट विचारिलें असतां, लॉर्ड
कॉर्नवालिसनें ता. १२-४-१७९० रोजीं खालील जबाब त्यास लिहून पाठविला.
‘ निजाम व त्याचा दिवाण यांनीं इंग्रजांस साह्य करण्याची किती उत्सुकता
दाखविली ती मी चांगली ओळखून आहें. परंतु त्रिवर्गांपैकीं आपसांत कोणीही
एक दुसऱ्यावर चढाई करील तर तिसऱ्यानें त्याचा प्रतिकार करण्यास पुढें यावें,
असें नवीन कलम तहांत घालण्यास माझी हरकत नाहीं. मात्र तें पुणे दरबारानें
मान्य केलें पाहिजे. ’ पुढें तहाची वाटाघाट चालली असतां वरील कलम तहांत
वाढविण्याचा मसुदा करून तो लॉर्ड कॉर्नवालिसनें हैदराबाद व पुणे येथील
रेसिडेंटांकडे पसंतीकरितां पाठविला. तो अजीमुलुमरावानें कबूल केला, परंतु
मराठ्यांनीं मान्य केला नाहीं. अर्थात् त्रिवर्गांच्या आपसांतील जामीनगिरीचें
हें कलम कधींच करारनाम्यांत आलें नाहीं. अशा स्थितींत निजाम इंग्रजांच्या
साह्याची अपेक्षा काय आधारावर करितात, याचा विचार करूं लागल्यास असें
दिसतें कीं, टिपूनें चढाई केली असतां एकमेकांनीं त्याच्या प्रतिकारास धावून
जाणें ही गोष्ट करारांत स्पष्ट आहे, म्हणून टिपू निजामाची आगळीक करून
चालून येईल तर आम्ही निजामाच्या साह्यास लगोलग येऊं. तिघांचें सख्य हा
तहाचा मुख्य पाया आहे; परंतु तिघांपैकीं दोघांत कलह लागल्यास तहाचें स्वरूप
साफ बदलून जातें. हल्लीं निजामानें हैदराबाद सोडून बेदरास फौजेचा जमाव
केला आहे. यांत त्याचाच चढाईचा उद्देश जास्त व्यक्त होतो. मराठ्यांच्या
तुलनेनें निजाम प्रबल आहे कीं दुर्बल आहे, हें पाहण्याचा प्रश्नच उपस्थित होत
नाहीं. खरें म्हटलें तर त्याचा राज्यकारभार अत्यंत अव्यवस्थित व हलगर्जीपणानें
चालतो. त्यांत कोणी सुधारणा करूं म्हटलें तर प्रथम निजामासच ठिकाणीं बसवून
त्याच्या हातचा अधिकार साफ काढून घ्यावा लागेल. असा उपक्रम आम्ही