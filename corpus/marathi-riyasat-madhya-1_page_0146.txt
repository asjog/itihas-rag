आपल्या मनाशी विचक्षणा केली. तो केवळ कारकून नसून बऱ्याच योग्यतेचा
मुत्सद्दी होता. शाहूची बाजू सावरून धरण्यांत बाळाजीनें विशेष करामत व
हिंमत दाखविली. पेशव्यांच्या हातून अनेक चुका झाल्या असतील, परंतु
बाळाजीस शाहूनें पेशवेपद दिलें, त्यास त्या वेळच्या मंडळीच्या मानानें, तो
सर्वथैव लायक होता; आणि तें पद त्यानें श्लाघ्य वर्तनानें संपादन केले शाहूचा
पक्ष उचलून धरिला हीच बाळाजीची मोठी कामगिरी होय. शाहूला बादशाहीचा
पाठिंबा होता. बादशहाच्या पदरीं तो वाढल्यामुळे त्याच्या मनांत बादशाही-
विषयीं पूज्यबुद्धि होती. मुसलमानांवर उघडपणें शस्त्र धरून, त्यांचें राज्य बुड-
वून, त्या ठिकाणीं आपलें स्वतंत्र राज्य स्थापावयाचें हा बाणा शिवाजीचा होता,
त्यास अनुसरूनच मराठमंडळ शाहूच्या आगमनापर्यंत वर्तत होतें. हें धोरण
शाहूनें बदललें. आपण बादशहाचे अंकित ह्मणून राहवें, बादशहानें आपलें
चालवावें, आणि जरूर पडेल त्याप्रमाणें आपण बादशाहीस मदत द्यावी, अशी
शाहूची दृढ भावना होती. मराठशाहीच्या धोरणांत या वेळीं मोठा फरक पडला,
तो या भावनेनें होय. ताराबाईशी लढतांना, शाहूस बादशहाच्या कृपाछत्राचा
उपयोग चांगलाच झाला. बादशहाचा पाठिंबा नसता तर शाहूला इकडे थारा
मिळाला नसता. शिवाजीचें राज्यधोरण पुढें चालविण्यास बाळाजीला मुख्य
अडचण ही आली. शाहूस न दुखवितां बाळाजीस राज्याचा कार्यभाग साधा-
वयाचा होता. तीस वर्षांच्या तीव्र झगड्यांत मराठ्यांची शिपाइगिरी चांगली
तयार झाली होती. वऱ्हाडापासून कर्नाटकापर्यंतच्या प्रदेशांत हजारों लहान मोठे
मराठे सरदार फौजा बाळगून मराठशाहीच्या नांवाने वावरत होते. व्यक्तिशः ते
स्वतंत्र होते, आणि त्यांस मध्यवर्ती बंधन जे पूर्वी होतें, तें राजारामाच्या
मृत्यूनंतर हळूहळू सुटत जाऊन, शाहूच्या आगमनाने तर तें सर्वस्वी नाहींसें
झालें. ताराबाई व शाहू यांच्या सामन्यांत या मराठे सरदारांचे चांगलेच फावलें
आणि ते स्वैच्छाचारी बनले. त्या सर्वांवर दाब ठेवून त्यास एका कार्यसंकल्पांत
काम करण्यास लावणें हाच उपाय होता. युद्धशिक्षण मिळालेल्या मराठे शिपायास
कांही तरी योग्य कामगिरी एकदम देण्याची आवश्यकता होती. निराळाच कांही
तरी कार्यभाग उत्पन्न करून, त्या कामी या शिपाइगड्याचा उपयोग केला नाहीं
तर ते आपसांत झगडून नाश पावतील, आणि जेणेकरून अल्पावधीने मराठ-