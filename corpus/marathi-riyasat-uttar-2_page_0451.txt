यांची एवढी गर्दी उडालेली दिसते कीं, त्यांचा तपशील देण्यासाठीं स्वतंत्र ग्रंथच लिहावा लागेल. राजपूत, रोहिले, शीख, जाठ, व अफगाण इत्यादींचीं कारस्थानें, आणि तुकोजी, अलीबहादर, नानाफडणीस वगैरेंचे हर्षामर्ष हे सर्व प्रकार मनांत आणले व समस्त संबद्ध व्यक्तींच्या हकीकती देऊं लागलें, तर तोच एक स्वतंत्र अभ्यासाचा विषय होईल. तसा सर्वांगीण अभ्यास करण्यास हें विवेचन उत्तेजक व्हावें एवढाच प्रस्तुत उद्देश आहे. दक्षिणेंत जांबगांवावर महादजीचें अत्यंत प्रेम असून, तेथें त्यानें पुष्कळ बांधकाम करून त्यास राजधानीचें स्वरुप आणिलें, त्याचा उल्लेख ‘मु० शहर माधोविलास, किल्ले साहेबगड, दरजागा जांबगांव,’ असा केलेला आहे. *

मराठशाहींत नामांकित वैद्यांस वेतनें देऊन त्या कलेचा सन्मान करण्याचा प्रघात विशेष होता. शुकदेव मिश्र नांवाचा एक विद्वान् व कुशल वैद्य मूळचा जयपूरचा, पुढें झांशीस कांहीं दिवस होता. नंतर तो काशीस जाऊन वास्तव्य करी. त्यास पेशव्यांकडून सालीना नऊशें रुपयांची नेमणूक होती. महादजीचा त्याजवर लोभ असून त्याच्या बायकोस या वैद्यानें औषध देऊन बरी केली.

महादजीच्या कवाइती लष्करांत सुमारें दोनशें युरोपियन अंमलदार होते, त्यांचीं नांवनिशीं व माहिती ग्वालेर गॅझेटियरमध्यें दिलेली आहे. त्यावरून सर्वांचा उपयोग करून घेण्यांत महादजी किती दक्ष होता हें दिसून येतें. पुष्कळ युरोपियनांस तो मुद्दाम बोलावून आणी. कानपुर येथें इंग्रजांचा कंपू होता, त्याचा मुख्य कर्नल बिरस्कूट स. १७८८-८९ त पाटीलबावांच्या भेटीस मथुरेस आला होता, त्यानें दिल्ली, आग्रा येथील स्थलांचे नकाशे काढून नेले. स. १७९३ त हा गृहस्थ अलीबहादरास ब्रह्मावर्तास जातांना भेटला होता. त्याची वृत्ति सर्वाशीं गोडीनें वागण्याची होती. तसाच ज्याचे नकाशे हल्लीं उपयोगी पडतात तो ‘रेनेल फिरंगी’ दिल्लीस मुक्काम करून होता, तो कूच करून सारधान्यास गेला, (ता. २०-३-१७९४). या सर्वांशीं महादजीचा परिचय असून त्यांच्या माहितीचा तो सदैव उपयोग करून घेई. x

नानाफडणीस व महादजी शिंदे यांनीं किती राज्य कमावलें, त्याचा एकंदर वसूल किती होता, त्या वसुलाच्या उत्तरेंत व दक्षिणेंत निरनिराळ्या सरदारांच्या वांटण्या