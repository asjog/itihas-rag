सदाशिवराव व इतर मुख्य सरदारही तिकडेच गेले.
चाळीस वर्षे उद्योग करणारे मराठे, काबुलाहून चालून येणाऱ्या अब्दालीस
इतके भितात, याचा अर्थच समजत नाहीं. आपल्या घरापासून तो इतका दूर
व मराठे आपल्या घरांत, व्यवस्थेनें व एक जुटीनें ते वागले तर अब्दालीची
पुढें येण्याची प्राज्ञा नव्हती. याच धारणेनें पुढें सदाशिवराव त्याजवर
चालून गेला आणि ‘अब्दालीचें कांपरें तुह्मांस इतकें कां भरलें’ असें टोंचून
मल्हाररावास बोलला. दामोदर महादेव स. १७५७ चे फेब्रुबारींत मरण
पावला; आणि पुढें रघुनाथराव व मल्हारराव अब्दालीचा रोंख सोडून
पश्चिमेस रजपुतान्यांत शिरले. अडचणीच्या प्रसंगांत मराठ्यांस प्रथम लुट सुचे,
यावरून पळपुटे ह्मणून त्यांस नांव मिळालें तें खोटें नाहीं असें वाटूं लागतें.
सर्व मिळून अब्दालीवर एकदम चालून जाते तर दिल्ली कायमची सुटली असती,
पण त्यास तशाच निश्चयाचा सेनापति पाहिजे होता. रघुनाथराव किंवा
मल्हारराव यांचे हातून हें काम होणारें नव्हतें.
ता. १६-२-१७५७ रोजीं रघुनाथराव इंदुरास पोंचला. होळकर अगोदरच
पुढें गेला होता. ‘आह्मी इंदुरास आलों. होळकरांची भेट जाली. पुढें दरमजल
दिल्लीस जात असों. अब्दाली दिल्लीस आला यास्तव चहूंकडून राजे व जमीनदार
व गंड्ये लोकांच्या नजरा फिरल्या. सांप्रत एखादा मनसुबा करून मुलूख
अथवा रुपये मिळवावयाची सोय दिसत नाहीं. अब्दालीचें पारिपत्य होईल
तेव्हांंच वाकड दबतील. त्याचे पारिपत्य करावें तरी फौज अद्यापि जमा
जाहली नाहीं. आह्मी, विठ्ठल शिवदेव, मल्हारबा, समशेरबहाद्दर,
अंताजी माणकेश्वर, नारोशंकर मिळोन पंधरा सतरा हजार फौज आहे.
ज्यास्त फौज न आलिया जातां येत नाहीं. रुपये पावावयास दिवस लागले.
महिना दीड महिन्यांत पोंहचतील. जर अब्दाली दिल्लीस राहिला अथवा
अलीकडे आला, तर गांठ पडेल. तमाम राजे व सुजाउद्दौला वगैरे सर्वांचीं
राजकारणें त्याजपाशीं आहेत. जाट तर झुंजूं लागला. सांप्रत मनसुबा भारी
आहे. फौजही त्याची भारी आहे. कतब शिपाई आहे.