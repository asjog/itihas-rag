नाहीं. दोन्ही पोवाडे जिजाबाई व शिवाजी यांनीं स्वतः ऐकिले असले पाहिजेत, आणि कदाचित् त्यांनीं त्यांत कांहीं तपशिलाची भरही घातली असेल. असले ऐतिहासिक प्रसंग जागृत ठेवण्याचें त्या वेळचें साधन पोवाडे हेंच होतें.

ह्या पोवाड्यांवरून असें कळतें, कीं शिवाजीच्या ताब्यांत त्या वेळीं ४०-५० किल्ले होते. शिवाजीचें राज्य लोकांस मान्य झालें होतें. शिवाजीस ‘ महाराज ’ आणि ‘ छत्रपति ’ हीं विशेषणें त्या वेळीं लावलीं जात होतीं. ‘ शिवाजीच्या तळ्यांत पाणी पिती सर्व जीवू ’ ह्या वाक्यावरून शिवाजीचें राज्य लोकांस आवडत होतें. शिवाजीजवळ द्रव्य संचय चांगला असून आदिलशाहीच्या बरोबरीनें त्यानें आपला इतमाम ठेविला होता. खान धर्मवेडा असून, तुळजापुर व पंढरपुर येथील कृत्यांशिवाय त्यानें पालीच्या खंडोबाची कुचेष्टा केली; औंधच्या यमाईची खोड काढिली, इत्यादि गोष्टी व असेच आणखी पुष्कळ प्रकार ह्या पोवाड्यावरून उघड होतात. वाईचा कुळकर्णी कृष्णाजी भास्कर हा विजापुरापासूनच खानाचे बरोबर होता. ह्या पोवाड्यांचें पृथकरण कोणीं एका इतिहासभक्तानें ग्रंथमाला मासिकांत केलें होतें, तें मार्मिक व वाचण्यालायक आहे.

या प्रकरणांत शिवाजीवर काय अरिष्ट येतें, याबद्दल मोठी भीति होती. तेव्हा झालेला परिणाम ऐकून जिजाबाईला किती धन्यता वाटली असेल, याची कल्पनाच केली पाहिजे. शहाजीलाही मोठें समाधान वाटलें. शिवाजीनें ह्या विजयाबद्दल पुष्कळ दानधर्म केला. ज्यांनीं विशेष पराक्रम केले, त्यांस बक्षिसें वगैरे देऊन संतुष्ट केलें. मराठाशाहीच्या खऱ्या स्थापनेस शिवाजीचा हा पराक्रम कारण झाला. लोकांवर त्याचा वचक बसला. अचाट कल्पना, साहस, प्रसंगावधान इत्यादि थोर पुरुषांच्या अंगीं असणारे गुण त्याजमध्यें आहेत, अशी लोकांची एकदम खात्री होऊन हा कोणी तरी अद्वितीय पुरुष आहे आणि हा म्हणेल तें करील, असा त्याचा लौकिक सर्वत्र झाला. ‘पुणें, इंदापुर, चाकण, सुपें, बारामती ऐैसे इनाम हिंदु व मुसलमान यांसी आहेत, त्यास, पेशजी आपणांस मुकासा असतां, अफ्झलखानाआधीं जेणें प्रमाणें ज्यास जें पावत असेल त्यास तेणेंप्रमाणें देणें. ऐसा तह ( =ठराव ) केला असे.’ १८ डिसेंबर १६६०, (खंड ८-११). यावरून अफ्झलखान मेल्यावरही पूर्वींचीं इनामें शिवाजीनें जशींच्या तशीं चालविलीं.