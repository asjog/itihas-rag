महालाचा ऐवज किती, याचा शोध खाबंदाजवळ असोन, मनांत आणीत नाहींत. वारंवार मजला लिहितात कीं, काय अंतर केलें ? घरचा विषय श्रीमंतांस लोपला नाहीं. तेथेंच चवकशी करावी ती करीत नाहींत. यावर असले घरगुती प्रकार खाचंदचाकरीच्या आड न यावे व सरदारी यथायोग्य व्हावी हा अभिप्राय व्यक्त करतांना नानांचा वकील अहल्याबाईस म्हणतो, " आपली निष्ठा श्रीमंतांचे चरणीं. त्यापक्षीं कित्येक प्रकार घरचे ध्यानास न आणतो, पूर्वीपासून चाल आहे, त्याप्रमाणें घडत असावें. दोन नेत्र श्रीमंतांचे. एक नेत्र उजवा होळकर व एक नेत्र शिंदे. यांत उजवा नेत्र केवळ तेजहीन जाला. त्यास उपाय हाच कीं, या मसलतीस उपयोग पडोन, तेजवृद्धि व्हावी. हे प्रकार आपले ध्यानांत, परंतु आपला भर दौलतीवर नाहीं. दानधर्म, ब्राह्मणभोजन, शिवालय हेंच करितां. परंतु दौलतींत कमी पडतें याचा विचार ध्यानांत येत नाहीं. "

नानाचा कारकून म्हणतो, 'बाईंचे मर्जीचा थांग लागणें कठिण आहे. आज जें भाषण जालें, तेंच बोलणें खचित असा रंग नाहीं. जाबसालांत धरसोड फार. विश्वास कोणाचाही नाहीं. पदरीं मातबर मनुष्य, गोष्ट मोडून सांगण्यायोग्य कोणी नाहीं. जें करणें तें आपण स्वतःच करावें. सारी धरपकड नारो गणेश करितात. बाईनीं महेश्वराचा बंदोबस्त केला आहे. बुरजावर तोफा चढवून ठेविल्या. त्या म्हणतात, श्रीमंतांचें दैव समर्थ आणि कारभारीही चांगले, सत्य, कोणाचा द्वेष करीत नाहींत. तुकोजी निकर्षावरच प्रवर्तले तर आपल्यासही दुसरे मांडीवर घेणें प्राप्त, केवळ त्यांनी दिली भाकर खाऊन राहीन या गोष्टी होणार नाहींत. यांनीं आजपावेतों ज्या मसलती केल्या, त्या सर्व अंगीं लावून घेतल्या, (म्ह० याच्याच अंगावर आल्या.) प्रथम धोडपेचे सालीं दादा-साहेबांकडे डौल दिला. हिंदुस्थानांत झाबेताखानाचा पक्ष घेतला; पुढें देशीं मोरोबादादाचा पक्ष केला; नंतर रघुपतराव नारायणाचा पक्ष केला, ते किल्लेनशीन झाले. गोविंदराव गायकवाडाचा पक्ष केला ते भीक मागत फिरत आहेत. आणखी असे चारदोन दाखले बाईंनी दिले; शेवटीं तुकोजी व नारो गणेश हे बाईची भेट न घेतां नोव्हेंबरचे आरंभीं परभारें इंदुराहून खानदेशांत गुलजारखान व चंद्रराव पवार यांचे पारिपत्यास गेले. इतकी अमर्यादा करून जावयाचें नव्हतें. बाई म्हणाली 'हरिपंत तात्या किंवा नाना यांची ही मसलत नव्हे. नानाची कायम मिजाज जशी आहे, तशी आणीक
