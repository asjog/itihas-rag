आहे. त्याचें तात्पर्य असें कीं, आमचे वडिलांचा आतां दिल्लीस निभाव लागत नाहीं. गुलाम कादर व महादजी सिंदे हे दोन जबरदस्त ग्रह बादशाहीचा विध्वंस करीत आहेत. आमचे हाल कुत्रा खात नाहीं, अशी दशा झाली आहे. हिंदुस्थानांतील इंग्रज अधिकारी आमचें साह्य करीत नाहींत. यासाठीं आपले मुख्य कारभारी अर्ल कॉर्नवालिस यांस आपण सत्वर असे हुकूम पाठवावे कीं, फौजेनिशीं ताबडतोब येऊन आमचा बचाव करावा. आपला खास हुकूम आल्याशिवाय आमची दाद लागणार नाहीं.’ या पत्राचा कांहीं उपयोग झाला नाहीं हें सांगणें नकोच. ‘पुत्राचें निधनवृत्त श्रवण करून पातशहांनीं बहुत दुःख केलें. महादजीच्या प्रतिपक्षांचा एक मोठा आधार तुटला.’ *

शहाजाद्याच्या हातून जरी दिल्लीच्या व्यवस्थेंत नवीन भर पडली नाहीं, तरी महादजी दूर गेल्यानें हिंमत बहादर वगैरे मागील कित्येक मंडळींनीं रजपुतांचे साह्य आणून बादशहाची तजवीज लावण्याचा आणखी एक प्रयत्न केला. परंतु यांत गुलाम कादर सामील नव्हता; आणि महादजीस साफ बाजूस ठेवून बादशाहीची घडी बसविणें शक्य नव्हतें. तरी हिंमतबहादरानें उठाव करून बादशहास बाहेर काढून जयपुरचे हद्दीवर प्रतापसिंहाचे भेटीस आणिलें. बोलणीं होऊन पुष्कळ बेत ठरले, बादशहानें प्रतापसिंहाचा मोठा गौरव करून त्यास पोषाख वगैरे दिले; पण पैशाची पैदास कोठूनही न झाल्यामुळें कांहींच जम बसूं शकला नाहीं. तरी जसें तसें करून बादशहा तसाच पुढें आग्ऱ्याकडे चालला. वाटेंत गोकुळगडावर नजफकुलीखान होता, तो शरण येईना. फौजबंद होता. त्यानें बोलणें लाविलें कीं, मला कुल अधिकार द्या म्हणजे मी तुमची सर्व व्यवस्था सुरक्षित लावून देतों. ही गोष्ट बादशहास मान्य झाली नाहीं. त्यानें गोकुळगडास वेढा घातला. हिंमतबहादर व बेगम समरू वेढा घालण्यांत पुढारी होती, व बादशहाच्या नवीन कवाइती पलटणी बरोबर होत्या. पण बादशहाचे फौजेंत अत्यंत बेबंदशाही माजल्यामुळें नजफकुलीनें कुशलतेनें बाहेर पडून बादशहाची दाणादाण उडविली. बेगम समरू मोठ्या आवेशानें बादशहाचे बचावास धावली