शिवाजीला राज्यकारभाराचें वळण त्यानें लाविलें, हें ह्यावरून उघड आहे. हिंगणी बेर्डी, देऊळगांव, मळठण हीं गांवें गारदौंडच्या पुढें रेल्वे लाइननेंच आहेत. पूर्वी भोसल्यांनीं ज्या पाटिलक्या खरेदी केल्या, त्या गांवचाच दादाजी हा कुळकर्णी होता, म्हणजे भोसल्यांस त्याची लहानपणापासून माहिती होती. मरणसमयीं त्याचें वय ७० वर्षांचें असल्यामुळें, भोसल्यांच्याच तंत्रानें त्याचा सर्व जन्म गुजरला होता. कागदोपत्रीं दादाजीस ‘ सुभेदार नामजाद, किल्ले कोंडाणा व महालानिहाय ’ असें लिहीत. म्हणजे कोंडाणा व त्याखालील मुलखाचा हा सुभेदार ( हल्लीं कलेक्टर ) शहाजीनें नेमिलेला होता. उत्तरेस चाकण, दक्षिणेस वाई, पूर्वेस सुपे, बारामती, इंदापूर, व पश्चिमेस सह्याद्रींतील मावळांची रांग, असा हा टापू नकाशावर पाहिला असतां कोंडाण्याच्या मध्यबिंदूवरून बंदोबस्त राखण्यास योग्य असा आहे. कोंडाण्यास लागूनच दक्षिणेस शिवापुर आहे. त्यास शिवपट्टण म्हणत, आणि १६५० च्या सुमारास तें कांहीं दिवस शिवाजीचें राजधानीचें शहर होतें. प्रथम पुण्याहूनच दादाजी कारभार पाहत होता; परंतु लष्करी ठाणें कोंडाणा किल्ला असून, तेथून पुणें जरा दूर म्हणून शिवाजीच्या नावानें शिवापुर गांव वसवून तेथेंच शिवाजीसह तो कित्येक दिवस राहिला. ह्या प्रांताची दादाजीला लहानपणापासून चांगली माहिती होती, हें एक, आणि शहाजीजवळ इमानानें व एकनिष्ठेनें त्यानें पुष्कळ दिवस नोकरी केली, हें दुसरें. ह्या कारणांस्तव विजापुरीं जातांना शहाजीनें कुटुंबाची व जहागिरीची सर्व व्यवस्था दादाजीकडे सोंपिलीं. ‘मुजमुदार सुभे जुन्नर’ असेंही दादाजीस म्हटलेलें आहे, ( खं. १८-१९ ).

वरील हकीकतींत दोन किरकोळ बाबतींची तफावत आहे. त्याच्या मरणसमयीं शिवाजीचें वय १६ वर्षांचें होतें म्हणजे स. १६४५ हा मरणकाळ येतो. हल्लीं तो काल स. १६४७ ऑक्टोबर असा निश्चित झाला आहे. ( भा. इ. सं. मं. अ. शके १८३५-अं. ५३ ). तसेंच दादाजीनें शिवाजीवर नाराज होऊन विष घेऊन प्राणत्याग केला, हेंही संभवत नाहीं शिवाजीच्या बंडाळींत शहाजीचें अंग नाहीं असें दाखविण्याकरितांच विजा पुरास हा प्रकार लिहून पाठविण्यांत आला असावा आणि तो शहाजीच्या तर्फेनें जाहीर करण्यांत येऊन मुसलमानी तवारिखींत नमूद झाला असावा