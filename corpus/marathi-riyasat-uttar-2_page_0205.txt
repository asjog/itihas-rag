इंग्रजांच्या कारभारावर हेस्टिंग्ससारखा खट्याळ पुरुष या वेळीं नव्हता. नाहीं तर मराठ्यांचा अव्यवस्थित कारभार उडवून देण्यास इंग्रजांस विलंब लागला नसता. पण इंग्रजही मराठ्यांच्या बाजूस जितकी अव्यवस्था माजेल, तितकें पुढें आपलें काम सुलभ, असें मनांत धोरण बांधून स्वस्थ राहिले. या संधीस नाना, तुकोजी व अलीबहादर यांनी महादजीस पूर्ण साहाय्य मनापासून केलें असतें तर चार दोन महिन्यांत उत्तरेतील व्यवस्था निर्वेध भागली असती. अर्थात् नानाच्या चिथावणी-वरून हे दोघे प्रसंगानुसार महादजीच्या विरुद्ध वागत असल्यामुळे तिकडील कारभार सुरळीत झाला नाहीं. उलट आपसांतील या चुरशीचा फायदा गोसावी बंधु वगैरे सडकून घेऊं लागले. गोसाव्यास महादजीविरुद्ध चिथावून देण्यांत अलीबहादराचा अंतस्थ कावा कसा होता हैं पुढें निदर्शनास येईल. तूर्त या गोसावी-प्रकरणानें महादजीचें एक वर्ष फुकट गेलें. स. १७८९च्या जुलईत तंटा सुरू झाला, त्याची थोडी बहुत तडजोड मार्च १७९० त झाली. दरम्यान कसकसे प्रकार घडले त्यांची आतां थोडी वासलात लाविली पाहिजे.

गोसावी बंधूस कायमचे ठिकाणीं बसविण्याचा महादजीचा निश्चय असून, त्यास निष्कारण अलीबहादराकडून अडथळा आल्यानें महादजीचे सर्वच उद्योग खोळंबून पडले. वचन, न्यायान्याय, पेशव्यांच्या निशाणाचा आश्रय, हे शब्द केवळ महादजीस दबकावण्यापुरते उच्चारण्यांत येत होते. त्याबद्दलची जबाबदारी व अब्रूची चहाड फक्त अलीबहादरास होती आणि महादजीस नव्हती असे थोडेंच आहे. 'हिंमतबहादराचा बंधु उमरावगीर यास आणून द्यावा,' असें पाटीलबात्रांचें बोलणें पडलें. त्यावर हिंमतबहादर बोलला, 'मी अटकेत आहे, त्यापेक्षां तो येणार नाहीं. त्याचे पोटाचा बंदोबस्त करून द्या; आणि त्याजपासून अंतर पडल्यास माझें पारिपत्य करा.' पण हा विचार पाटीलबावांच्या विचारास येईना. खुद्द नानानें त्यास लिहिलें, 'आपले सांगितल्यावरून गोसाव्यास दिलेलें वचन पार पाडावें. आपण व अलीबहादर दोन नाहींत. वचन देऊन दुसरी गोष्ट केली असतां लौकि-कांत कसें दिसतें हैं आपणास ल्याहावें असें नाहीं. गोसाव्यास हवालीं न केलें तर आम्ही देशीं जाऊं, तुम्ही सर्व येथील आटोपावें, ऐसें आपण वहादरांस सांगून पाठविले, त्यास थोर सरदारांनी अशा गोष्टी बोलाव्या कीं काय!' तदुत्तर अलीबहादर नानास लिहितो, ' बावांची मर्जी दिवसेंदिवस आम्हांवर फार रुष्ट आहे. हिंमतबहादरास हवालीं करण्याविषयीं बहुत आग्रह आहे.' नानानें अली-
