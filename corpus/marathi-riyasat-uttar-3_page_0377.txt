पुन: एकवार चमकलें. थॉर्नेनें स. १८०५च्या तहाच्या वेळचें त्याचे वर्णन प्रत्यक्ष पाहून
केलें आहे. ‘ यशवंतराव सुस्वरूप व तरतरीत होता. एक डोळा गेल्यानें थोडें वैगुण्य
आलें असलें तरी चेहरा प्रसन्न व प्रफुल्ल दिसे. बोलण्या चालण्यांत तो इतका उदार व
कनवाळू असे, कीं त्याच्या हातून अत्यंत क्रूर कृत्यें घडलीं असें मनांत सुद्धां येणार
नाहीं. युद्धांत पकडलेल्या सैनिकांची तो एकजात कत्तल करून टाकी. त्याच्या स्वभावांत
विरोधी गुणांचें मिश्रण विचित्र होतें. तो केव्हां हिरेमोत्यांचे बहुमोल अलंकार व
भपकेदार पोषाख चढवून मुद्दाम आपलें वैभव प्रगट करी, तर अन्य क्षणीं नुसती
टींचकभर लंगोटी लावून उघड्या पाठीच्या घोड्यावर खुशाल पाहिजे तिकडे दौडा
मारी. स्वारी प्रसन्न झाली कीं जवळ असेल नसेल तें सर्व बक्षीस देण्यास उशीर
नाहीं. पण जर का क्षोभ झाला तर, मग दया माया बिलकूल नाहीं. एवंच त्याच्या
वर्तनावर विचाराचा दाब नसून लहरीनेंच सर्व कारभार चाले. विलायती दारूच्या
नादानें त्याचा लहरी स्वभाव पराकाष्ठेस पोंचला. त्यानें आपल्या नांवाचा स्वतंत्र
रुपया पाडिला होता. ’ डफ लिहितो, ‘ यशवंतराव होळकर त्या वेळच्या मराठ्यांच्या
मानानें चांगला शिकलेला होता. मराठी व फारशी दोन्हींत लेखन वाचन त्यास करतां
येत असे. त्याचे अक्षर सुवाच्य व वळणदार होतें. स्वभाव थट्टेखोर असून त्यांत शिपा-
यांचीं मनें आकर्षून घेण्याची कला होती. त्याचा बांधा ठेंगू, पण हाडापेरानें मजबूद
व काटक होता. रंग काळा असून चेहऱ्यावर शौर्य, धाडस व लहर यांची झांक
चांगलीच मारीत होती. त्याला पुढें प्रत्यक्ष वेड लागलें, त्यांचें कारण हा वर्तनातिशय
होय.’ ढोलीबुवा महिपतिनाथ यास गुरु करून त्याचा उपदेश त्यानें घेतला होता.
इंग्रजांस नरम करण्याची त्याची मोठी हाव अतृप्त राहिली. निराशेनें युद्ध थांबवून
त्याला आपला बचाव करावा लागला. ही शूर पुरुषास लाजीरवाणी गोष्ट त्याचे मनास
सदैव खात असे. इंग्रजांवर मात करण्याचे उद्देशानें तोफा ओतण्याचें काम तो स्वतः
करूं लागला. त्यांत अतिशय कष्ट होऊन पानासक्ति वृद्धि पावली. तथापि इंग्रजांशीं
केलेले करार त्यानें यथायोग्य पाळले. अखेरपर्यंत त्याच्या नांवाचा दरारा सर्व
देशभर एवढा प्रचंड होता, कीं त्याच्या वाटेस जाण्याची छाती कोणास झाली नाहीं.
त्याच्या मृत्यूनंतरही पांच सात वर्षे या दराऱ्यावरच होळकरशाहीचा बचाव झाला.
यशवंतरावाच्या हयातींत त्याचा लौकिक इतका वाढला होता, कीं हैदराबादकर
निजामअलीच्या बेगमेनें राजा महीपतराम यास मुद्दाम यशवंतरावाकडे पाठवून
आपल्या दरबारांतील वजिराची बंडाळी मोडण्यासाठीं त्यास फौज घेऊन मदतीस
बोलाविले. पण त्यास वेड लागल्यानें ती गोष्ट सिद्धीस गेली नाहीं.