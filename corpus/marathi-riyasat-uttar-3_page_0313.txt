पुष्कळांचे त्यानें हाल केले आहेत. अमृतरावानें अशा मंडळीची एक याद मला दिली,
त्यावरून जुन्या एकनिष्ठ सेवकांचे त्यानं कसे हाल केले हैं व्यक्त होतें. हल्लींच किती
तरी मंडळी निरनिराळ्या किल्ल्यांवर नाहक कुजत पडली आहे. त्यांचा अपराध काय
म्हणाल तर केवळ ते नानाफडणिसाच्या पक्षांतले, सारा जीव राज्याच्या सेवेत
घालविलेले. अमृतरावानें मला अशी मुद्दाम शिफारस केली कीं, जर पेशव्यांचे राज्य
नीट चालावें अशी कंपनी सरकाराची मर्जी असेल तर आधी या सर्व मंडळींना
त्यांच्या यातनांतून सोडवा. मी ही बाबत कर्नल क्लोज यांसही कळविली आहे. खरें
म्हणाल तर, मेहेरबानसाहेब, पेशव्याचा कारभार आज केवळ नांवाचाच आहे.
पुण्यापासून खुद्द पांच मैलांवर येथे कांहीं राज्य किंवा व्यवस्था आहे याची खूणसुद्धां
मिळणार नाहीं. शेतें उद्ध्वस्त होऊन जंगलें वाढत आहेत, चोरांचा सुळसुळाट
चाललाच आहे. स्वतः कोणताही कारभार करण्याची अक्कल पेशव्यास नाहीं, दुसऱ्या
कोणावर त्याचा विश्वास नाहीं, आणि जवळची मंडळी सर्व बेवकूफ जमा झाली
आहे. अमृतरावास कारभार करण्याची अक्कल व सामर्थ्य आहे, पण त्याजला तर
बाजीराव अगदीं पाण्यांत पाहतो. आपल्या या भावाची दशा बाजीराव काय
करील याचा थांग लागत नाहीं. मी त्या कार्मी शिकस्त करून हताश झालों. हा भाऊ
नुसता त्यास दृष्टीसमोर नको, मग त्यास कारभारांत घेण्याची काय कथा ! तूर्त यास
एकच मार्ग दिसतो तो हा कीं, कैदेतील मंडळी बाजीरावाकडून आपण सोडवावी,
आणि त्यांस पुनः नोकरींत घेऊन त्यांजकडून वसुलाचा तरी बंदोवस्त करवावा.
अन्तरावाची त्याची गोडी न झाली, तरी त्यास योग्य नेमणूक देऊन दूर ठेवावें,
आणि अशा रीतीनें पेशव्याचा कारभार सुधारण्यास आपण शक्य तितकी मदत करावी.
'पेशव्यास आपण स्पष्ट शब्दांनी असे कळविलें पाहिजे, की लहानांपासून थोरां-
पर्यंत असा एकही इसम तुमचे राज्यांत नाहीं कीं ज्याचा तुमचेवर विश्वास आहे,
किंवा जो कंपनीसरकाराचे मध्यस्थीशिवाय तुमच्याशीं यत्किंचित् संबंध ठेवू इच्छील.
कोणत्याही कामांत प्रत्येकजण आमच्या सरकाराची जामिनगिरी चाहतो. मुख्यतः
वसुलाची व न्यायनिवाड्याची व्यवस्था राज्यांत प्रथम झाली पाहिजे. ही व्यवस्था
सुडाची भावना त्यानें मनांतून साफ काढून टाकल्याशिवाय होणार नाहीं. न्यायाच्या
मार्गानें चालण्याची इच्छा तो भरील तर मी त्याचा कारभार हां हां म्हणतां सुधारून
देईन. नाहीं तर चहूंकडे बंडें होऊन मुलखाची राखरांगोळी होईल, आणि त्याचा परिणाम
पुढे आम्हांसही भोगावा लागेल.
