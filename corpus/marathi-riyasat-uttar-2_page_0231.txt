५. अलीबहादराचा बुंदेलखंडांतील कारभार (१७९१-१८०२).—
अलीबहादरानें पुढें हिंमतबहादर गोसाव्यास बरोबर घेऊन बुंदेलखंडावर स्वारी
केली, आणि तिकडेच आपली कायम व्यवस्था करून घेतली, तो प्रकार येथेंच
ओघांत संपविण्याजोगा आहे.

स. १७९० च्या दसऱ्यानंतर अलीबहादर पाटीलबावांशीं तणतणून निघाला,
तेव्हां कांहीं महिने तो तुकोजीजवळ जयपूरच्या बाजूस राहिला. स. १७९१ च्या
मे महिन्यांत बुंदेलखंडांत जाण्याचा विचार त्यानें कायम केला, तरी तुकोजीनें
त्यास चार मास बरसातीकरितां ठेवून घेतलें. इंदुराहून अहल्याबाईनें पत्रें पाठविलीं
कीं, ‘ दरमहा देऊन त्यांची सोय करावी. सप्टेंबर १७९१ त तुकोजीचीं पत्रें
बाईस आलीं कीं, अलीबहादर निरोप घेऊन डंघाईस कूच करून आम्हांपासून
दोन कोस गेले. आम्हीं साडे तीन लाख रुपये कर्ज घेऊन त्यांस दिले. ’ ही रकम
पुढें बाईनें तुकोजीकडे पाठविली. म्हणजे सन १७९१ च्या पावसाळ्यानंतर
अलीबहादर बुंदेलखंडांत गेला, हें सिद्ध आहे. ‘ अलीबहादर भदावरचे मार्गे
डिसेंबर १७९१ त झांशीनजीक दतियास दाखल झाले. दतियाकर राजा छत्रजित
याशीं खंडणीचा जाबसाल करीत आहेत. तेथील खंडणी हमेशा पाटीलबावांकडे
येते. सबब राजा अनमान करितात. अलीबहादरांनीं वाटेनें तमाम कमाविसदारां-
पासून खंडण्या सक्तीनें घेतल्या, त्यावरून पाटीलबावांनीं सर्वांस पत्रें पाठविलीं
कीं, खंडणीचा ऐवज इकडे पाठविणें. उमरावगीर गोसावी चार हजार लोकांनिशीं
दतियाचे मुक्कामीं अलीबहादरास सामील झाला. डंघाई प्रांतीं जाऊन पन्नाचा
धोकलसिंग व त्याचा मुलगा अर्जुनसिंग यांची व वरकड बुंदेल्यांची जागा जप्त
करावी, असा विचार ठरला आहे. त्यावरून सर्व राजेरजवाडे लढाईस सिद्ध जाले
आहेत. सिमथरकर गुजराचा मामला ठरून जालौनचे रूखास आले. बेणीहुजुरीचा
पुत्र पहाडसिंग यानें नोने अर्जुनसिंगाचा पाडाव केला, त्यावरून तो पळून
बांद्यास गेला. गुदस्तां अर्जुनसिंगाचा मामला पाटीलबावांनीं ठरविला, त्या
भरवशावर राहून आतां अर्जुनसिंगास उपद्रव जालेला ऐकून पाटीलबावा बहुत
बेदील जाले. बाळाजी गोविंद व गंगाधर गोविंद या बंधूंची आपसांत चित्तशुद्धि
नसून ते अलीबहादरांकडे आले नाहींत. ’ पुढें स. १७९२ त महादजी दक्षिणेंत
आला, तेव्हां त्यानें गोपाळराव रघुनाथास बुंदेलखंडांत पाठविलें. तेथें खंडणीच्या
कारणावरून त्याची व अलीबहादराची बरीच झटापट झाली. दतियानजीक