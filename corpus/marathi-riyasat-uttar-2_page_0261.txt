व रांडापोरें कैद केलीं असें वर्तमान आलें व बिजेसिंगाचेंही पत्र याच मजकुराचें आलें. याउपर इस्माईल बेगाचा बंदोबस्त लवकरच होईल. ' पेशव्यांचे मोठे सरदार होळकर, गायकवाड व अलीबहादर यांची राज्यसेवा व आपली यांची तुलनात्मक जाणीव महादजीनें या पत्रांत पेशव्यास खुबीनें करून दिली आहे.

इस्माईल बेगास मुख्य आश्रय बिजेसिंगाचा होता. दिल्लीकडे महादजीचा बंदोबस्त झाल्याने तिकडे त्यास थारा नाहीसा होऊन राजाने त्यास फौज, तोफखाना व भारी जमियत देऊन सुई, (शिगोही) पालनपुर, राधनपुर, पाटण, अहमदाबाद वगैरे गुजरात प्रांतींच्या संस्थानांत खंडण्या घ्यावयाकरितां पाठविलें. 'पट्टणाहून चाळीस कोसांवर येऊन दाखल झाला. शिरोहीवाला पळून आबूचे पहाडांत गेला. शिरोहीची खंडणी चार लक्ष घेतली. जुलाई १७९१ त इस्मालखान गुजरात प्रांतीं येऊन बावीचे मुलखांत पठाणास मिळून गायकवाडाचे मुलखांत दंगा बहुत मांडला आहे. जमाव चाळीस हजारपर्यंत आहे,' असें वर्तमान पुण्यास आलें. त्यावरून त्याच्या बंदोबस्ताविशीं नानानें महादजीस लिहिलें. स. १७९१ च्या पावसाळ्यांतच महादजी त्याच्या पाठीवर नाथद्वार चितोड पावेतों चालून गेला. तेथून महादजीने नानास लिहून कळविलें कीं, 'इस्माईल पाटणचे लढाईतून पळून जयपुरास गेला. तेथून तो व दौलतराम हलद्या मारवाड्यांचे कुमकेकरितां नागोरास आले. पुढे जयपुरचा व मारवाडचा दोन्ही मामले उरकले. आम्ही बिजेसिंगास निक्षून लिहून पाठविलें, तेव्हां त्यांनीं इस्माईलास निरोप दिला. उपरांत पुनः सेखावटी * प्रांतांत जाऊन जयपुरवाल्याकडे संधान बांधिलें. पण जयपुरकरांनी साफच सांगून त्याचीं रांडापोरें त्याजकडे लावून दिलीं. दोन्ही राजांकडील आश्रय तुटला. उपाय राहिला नाहीं. त्या वेळीं कानोडचा किल्ला नजफकुलीकडील, त्यास खंडेराव हरींनी मोर्चे लाविले होते. किल्ह्यांत नजफकुलीची बेगम होती, तिजकडे इस्माईलानें संधान लावून सेखावटींतून दरकूच कानोडास गेला. बरोबर सहा सात हजार फौज व पंचवीस तोफा होत्या. या पूर्वीच ता. ८-९-१७९० रोजीं नजफकुलीचा खून होऊन त्याचे स्त्रीनें इस्माईलखानाकडे वकील पाठवून पैगाम केला होता कीं, या प्रसंगी कानोडची कुमक केलीया जागा कायम राहते. त्यावरूनच इस्माईल कानोडास गेला. त्या वेळीं कानोडास खंडेराव हरीचा वेढा होता. त्यानें इस्माईलखान पांच कोसांवर येतांच मोर्चे