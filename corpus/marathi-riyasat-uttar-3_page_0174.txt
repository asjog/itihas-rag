लक्ष्मेश्वरास आला. तेथें बाळकृष्णपंत लागू म्हणून पटवर्धनांचा किल्लेदार होता, त्यानें त्यास निरुपायानें आश्रय दिला. त्याचे पाठीवर पेशव्यांचा सरदार धोंडोपंत गोखले हा तुंगभद्रेकडून लक्ष्मेश्वराकडे चालून येत होता, त्याजसीं बाळकृष्णपंत लागूनें आगाऊ संगनमत करून दोघांनीं मिळून दोहोंकडून त्याजवर एकदम छापा घातला. त्यांत वाघाची फौज नाश पावली: आणि तो स्वतः दहाबारा स्वारांनिशीं पळून कोल्हापुर हद्दींत आला. मनोळीच्या ठाण्यांत खंडेराव भोसले म्हणून कोल्हापुरचा अंमलदार होता, त्यानें वाघास आश्रय दिला. तेथें राहून वाघानें पुनः आपली जमवाजमव केली, आणि परशुराम भाऊ मारला गेला त्या संधीचा फायदा घेऊन त्यानें पटवर्धनांचे मुलखांत लुटालुट करून पैका मिळविला. पुढें करवीरास जाऊन तो महाराजांस भेटला. तेथें कांहीं काळपावेतों रत्नाकरपंत राजाज्ञा यास सामील होऊन त्यानें पटवर्धनांचा उच्छेद चालविला. नंतर धोंडोपंत गोखले पटवर्धनांच्या मदतीस करवीरचे बाजूस आल्यामुळें कर्नाटकांतींल मुलूख मोकळा पाहून वाघ परत त्यांचे मुलखांत जाऊन दंगा करूं लागला. असा हा वाघाचा वृत्तान्त सन १७९९ अखेरचा आहे.

या वेळीं जनरल आर्थर वेल्स्ली+ टिपूचे राज्याचे बंदोबस्तास राहिला होता. वाघ आतां तुंगभद्रेच्या दक्षिणेस जाऊन दंगा करूं लागेल या भीतीस्तव पटवर्धनांच्या मदतीनें त्याचा बंदोबस्त करावा असा ग० ज० चा हुकूम से० वस्लीस झाला. तदनुसार वस्लीची फौज सन १८०० च्या उन्हाळ्यांत तुंगभद्रेच्या उत्तरेस वाघाचे बंदोबस्तास आली. तुंगभद्रा नदी म्हैसूर व मराठी राज्यांची हद्द होती. असें असतां नाना फडणिसाच्या मृत्यूबरोबर इंग्रजांच्या फौजा बेलाशक मराठी हद्दींत घुसलेल्या पाहून लोकांत नानाप्रकारचे तर्क चालू झाले. धारवाडचें मजबूद ठाणें ताब्यांत घेऊन तेथें आपला जम बसविल्यावर मग वाघाचे पाठीस लागावें असा वस्लीचा आशय होता. याचा अर्थ लोकवार्तेंत असा झाला कीं, पटवर्धनांनीं करवीरकरांचा सूड घेण्याकरितां ही इंग्रजांची मदत आणिली. इंग्रजांची व पटवर्धनांची जानपछान सन १७९२ सालापासून होतीच. पटवर्धनांचा मामलेदार बाळकृष्णपंत लागू व त्याचा हस्तक आप्पाजी भगवंत रानडे* हे वस्लीस आणण्यास हरिहरावर सामोरे गेले. ‘ इंग्रजांची आठ पलटणें तुंगापार होऊन हावनूर येथें आलीं. विष्टाप्पा बदामीकर’ याच्या विद्यमानें बाळकृष्णपंतानें दोन लाख रुपये वस्लीस देण्याचें कबूल करून त्याच्या मदतीनें सावनूर प्रांत सोडवून घेण्याचा करार केला. हरिपंत बाबास वस्लीचें पत्र