असेल असाही संभव आहे. आपला मुलगा आवजी यानें लिहिलेल्या पत्राबद्दल संभाजीनें सूड घेऊं नये, म्हणून सोयराबाईवरील भर्तृहत्येचा प्रवाद कदाचित् त्यानें संभाजीचे कानावर घातला असेल. सारांश, ह्या आरोपाचा परिस्फोट बाळाजीच्या मार्फत झाला, असें बहुतांशीं दिसतें. खरा प्रकार समजणें शक्य नाहीं.

२ कर्त्या पुरुषांचे वध.—रायगडचा बंदोबस्त करून संभाजी पन्हाळ्याकडे गेला. इतक्यांत पाठीमागें औरंगजेब बादशहाचा पुत्र शहाजादा अकबर हा बापाशीं तंटा करून संभाजीकडे आश्रय मागण्याकरितां म्हणून रायगडास आला. (मे ता. २५, १६८१). ह्या बंडाची हकीकत मुसलमानी रियासतींत आली आहे. पूर्वी औरंगजेबानें आपल्या बापाविरुद्ध जो प्रयोग केला, तोच या वेळीं अकबर करीत होता. जोधपूरचा शूर सरदार दुर्गादास अकबराबरोबर इकडे होता. संभाजी गडावर नव्हता, तरी शहाजाद्याची तजवीज चांगली लागली. शहाजादा आपल्या भेटीस आल्याची बातमी संभाजीस कळतांच त्यानें आपले कारभारी त्याच्या स्वागताकरितां पुढें पाठवून दिले; आणि आपणही कांहीं दिवसांनीं रायगडास आला. शहाजाद्याची तजवीज धोंडसें गांवीं ठेविलेली होती. त्या गांवास पुढें संभाजीनें पादशहापूर* असें नांव दिलें.

थोडे दिवस शहाजादा रायगडाचेजवळ एकटा होता. तेवढ्या अवधींत अण्णाजी दत्तोच्या पक्षानें त्याजपाशीं संभाजीविरुद्ध व राजारामाचे तर्फेनें बोलणें लाविलें. परंतु त्यांत कांहीं निष्पन्न न होतां उगाच त्या मंडळीनें संभाजीचा राग मात्र आपणांवर ओढून घेतला. आपणाविरुद्ध खटपट चालली आहे, ही बातमी संभाजीस कळली. कशी कळली याविषयीं वाद आहे. कोणी म्हणतात शहाजाद्यानेंच सांगितली. दादजी प्रभूची जी हकीकत