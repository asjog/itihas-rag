छत्रपतींनीं पटवर्धनांचे वकिलास कळविलें कीं नानांनीं महाडचे मुक्कामीं करार केला
आहे त्याप्रमाणें तुम्हीं आम्हीं असावें. ” पटवर्धनांनीं नानांस परोपरी सांगितलें कीं
‘ तुम्हीं छत्रपतींचा कैवार घेऊं नये. महाराजांची वर्तणूक कशी आहे हें आपण सर्व
जाणतां. आपण नगरास गेलां तेव्हां यांनीं साखरा वांटल्या. फिरून पुण्यास येणें
झालें, तेव्हां पेढे वांटले. या तऱ्हेची वर्तणूक असतां सरकारांतून त्यांच्याशीं सल्ला
होतो हें काय ? भाऊसाहेबांस तासगांव येथें सरकारांतून वाडा बांधून दिला तो
छत्रपतींनीं दग्ध केला. वाड्यानें महाराजांचें काय केलें होतें ? सर्व प्रकारें सरंजामाची
खराबी मांडली. ’ हें ऐकून नाना बोलले, ‘ वाडा जाळला हें वर्तमान महाडास ऐकून
आम्ही त्यांस फार बोललों. ’ एवंच या शेवटच्या अपेशी कारभारांत नानांच्या
जिवाची त्रेधा उडून राहिली होती. ‘ भाऊसारखे जिवाचे सोबती तुटले, सर्जेरावा-
सारखे घातकी इसम पैदा झाले, ’ असे त्या वेळचे उल्लेख आहेत.

चतुरसिंग साताऱ्यास पराभव पावून बत्तीस शिराळ्यास करवीरकरांकडे गेला
म्हणून मागें सांगितलें आहे. तेथून त्यानें दीड हजार सडे स्वारांसह परत साताऱ्यास
येऊन ता. ६-१-१७९९ रोजीं रास्त्यांचे फौजेवर छापा घातला; आणि लूट वगैरे
करून त्यांचा फार नाश केला. त्या वेळीं माधवराव रास्ते वाईस होता. चतुरसिंगाचें
सडकून पारिपत्य करावें असें त्यानें मनांत आणिलें. परंतु चतुरसिंगाच्या चपलतेपुढें
रास्त्याचें कांहीं चाललें नाहीं. ता. २-४-१७९९ रोजीं रास्त्यांनीं त्यास वाटार येथें
गाठून साफ लुटलें. त्या वेळीं सिंदेबाया मिरजेच्या बाजूस आल्या होत्या, त्यांस
चतुरसिंग भेटला. परंतु त्यांजकडून त्यास साह्य झालें नाहीं. तेव्हां तो पुढें कांहीं
दिवस कोल्हापुरकर छत्रपतींच्याच पदरीं राहिला.

पटवर्धनांचें व कोल्हापुरकरांचें वैर कसें वाढत गेलें हें खऱ्यांनीं छाप-
लेल्या हकीकतीवरून समजून घेणें अवश्य आहे. सावंतवाडीकरांचें व
कोल्हापुरकरांचें फार दिवस युद्ध चालू होतें. त्यांत आप्त संबंधामुळे सावंतवाडी-
करांस महादजीनें साह्य केलें. सावंतवाडीकरांचा मुलूख करवीरकरांनीं घेतला होता,
तो सोडवून त्यास परत द्यावा म्हणून महादजीनें स. १७९३ त पेशव्याकडून कर-
वीरवर मोहीम करविली. परशुरामभाऊ व त्याचे मुलगे त्या सालचा दसरा झाल्यावर
करवीरच्या मुलखावर चालून गेले. ता. २७-१२-१७९३ रोजीं आळतें येथें
निकराची लढाई होऊन पटवर्धनांचा नाश झाला; आणि रामचंद्र परशराम जखमी
होऊन छत्रपतीचे हातीं सांपडला. तेव्हां त्यास योग्य औषधोपचार करून छत्रपतींनीं