आरंभ झाला. दारूचा डेरा राहुटीसारखा केला. हल्लीं नवीन मुत्सद्दीयांकडेस श्रीमंतांस मेजबान्या होत आहेत. ’

इंग्रजांशीं युद्धाचा भडका उडला असतां स. १८०३ सालचा हा बाजीरावाचा आयुःक्रम आहे. त्यापुढच्या सालीं दक्षिणेंत युद्ध नव्हतें; आणि से० वस्ली पुण्यामुंबईस होता, त्या वेळीं ‘ श्रीमंतांनीं फडक्यांचे वाड्यांत यज्ञमंडपाचें साहित्य करून स्वतः अध्वर्युपण घेऊन सात दिवस यज्ञ सिद्धीस नेला. ’ यावरून शत्रुनिवारणाचे व अरिष्ट-निरसनाचे बाजीरावाचे उपाय कशा प्रकारचे होते याची कल्पना होईल.

‘ बाजीरावाची चाल पाहून से० वस्लीचे मनांत आलें की बाजीराव दोस्तीच्या लायक नाहींत. याजकरितां धणी बाजीराव, परंतु त्यांस कारभारी अमृतराव करून देऊन घरचा द्वेष मोडावा, म्हणजे बाजीराव इंग्रजांचा स्नेह मोडूं पावणार नाहींत. तें कर्नेल क्लोज यांनीं होऊं दिलें नाहीं असें श्रीमंतांस समजलें. त्यावरून क्लोज साहेबांवर श्रीमंतांचा मोठा इतबार जाला. हर एक गोष्ट त्यांस कळवावी, दरबारांत-ही स्नेहवृद्धींचींच बोलणीं बोलावी, कीं माझें गेलेलें राज्य कर्नेलनीं मला दिलें, कोणाचा उपद्रव नाहींसें झालें. हें सारें करणें कर्नेल साहेबांचें; त्यांचे भरंवशावर मी आनंद करितों. ’

४ सरदारांच्या जुटींतून यशवंतराव होळकराची फूट ( ऑगस्ट १८०३ ).—लॉर्ड वेल्स्लीनें वसईचा तह घडवितांना असा पुकारा केला होता, कीं हिंदुस्थानांत शांतता प्रस्थापित करण्याचा आमचा हा उपक्रम आहे. पण त्या तहानें शांततेच्या ऐवजीं युद्धाचाच फैलाव सर्व देशभर कसा वृद्धिंगत होत गेला ही गोष्ट आतां येथून पुढें नजरेस येईल. मे महिन्यांत पुण्यांत बाजीरावाचें व से. वस्लीचें वास्तव्य सुरू झाल्यावर पुढें काय बनाव बनतो याचा कोणासच तर्क होईना. एका बाजूस युद्धाची तयारी परिपूर्ण करीत असतां वस्लीनें पुण्यांत बसल्या बसल्या तीन चार मुख्य गोष्टी साधल्या. बाजीरावास त्यानें बाह्यतः खूष ठेवून आंतून त्यास कोणत्याही पक्षाकडे वळू दिलें नाहीं. दुसरी गोष्ट, पटवर्धन, गोखले, रास्ते, आपा देसाई निपाणकर यांचें साह्य मिळविलें. आम्ही केवळ बाजी-रावाचे साह्याकरितां आलों आहों अशी त्यांची समजूत पाडून, बाजीरावाकडून इंग्रजांचें साह्य करण्याचे लेखी हुकूम त्यांस देवविले. त्यांचे मदतीचा प्रत्यक्ष उपयोग वस्लीस अल्प झाला, तरी ते शिंदे भोसल्यांस सामील झाले नाहींत यामुळे श्रीरंगपट्टण, मद्रास, हैदराबाद पावेतों इंग्रज फौजांना मागचा पायबंद बिल्कूल राहिला नाहीं. आणखी