उत्तरेकडील कारभाराचें बीज.
१. प्रास्ताविक.
२. बादशाही अहवाल.
३. रोहिल्यांचा पाडाव.
४. दिल्लीतील भानगडी
५. बादशहा वजिरांचे युद्ध. व मराठ्यांची हेळसांड.
१. प्रास्ताविकः - पानपतचा प्रसंग उत्तर हिंदुस्थानांतील महाराष्ट्राच्या
समुचित कर्तृत्वाचा कळस होय. एखाद्या उदात्त नाटकाप्रमाणें त्यास हळूहळू
रंग भरत जाऊन शेवटाकडे अंतःकरणवृत्तींना तो उचंबळून सोडतो. नाटकांत
ज्याप्रमाणें आरंभींच्या भागांत निरनिराळ्या व्यक्तींचें व घडामोडींचें स्वरूपोद्-
घाटन करावें लागतें, त्याचप्रमाणें पानपतच्या प्रसंगांतलेही आरंभींचे भाग स्पष्ट
केल्याशिवाय पुढील रंग मनांत यथायोग्य उतरणार नाहीं. सबब मराठ्यांचा
उत्तरेंतील एकंदर उद्योग कसकसा बनत गेला, हें प्रथम सांगावयाचें आहे.
या उद्योगांत विविध व्यक्तींचा व पक्षांचा संबंध येतो. मराठ्यांकडील अनेक
सरदार, दिल्लीतील बादशहा व उमराव, जाठ, बुंदेले, रोहिले, शीख वगैरे
उदयेच्छु लोक, रजपूत राजे आणि अहंमदशहा अब्दाली व त्याचे अफगाण अनु-
गायी, इत्यादिकांचा या भागांत संबंध येणार आहे, ह्मणून त्या सर्वांचे वर्तनोद्देशही
समजून घ्यावे लागतात.