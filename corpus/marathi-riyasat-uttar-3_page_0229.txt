दुखवू नये अशी त्यास ताकीद होती. स. १८१४त क्लोज मरण पावला तेव्हां एलफिन्स्टननें
त्याजबद्दल खालील अभिप्राय व्यक्त केला आहे. 'क्लोजच्या एवढा गुणसमुच्चय
सहसा एकत्र आढळत नाहीं. धिप्पाड व सुदृढ शरीर, शान्त डोकें, चलाख बुद्धि, अढळ
धैर्य, अचल नीतिमत्ता, अप्रतिम कर्तव्यनिष्ठा आणि डामडौलाचा तिरस्कार इत्यादि
गुणांत साध्या व सच्छील वर्तनाची भर पडलेली असा याच्यासारखा गृहस्थ अली-
कडच्या काळांत क्वचित्च आढळतो.' हडपसरची लढाई होऊन बाजीराव पुणे सोडून
गेला तेव्हां क्लोज तेथें होता. यशवन्तरावास लढाईत जखमा झालेल्या ऐकून त्याचे
समाचारास क्लोजनें माणसें पाठविलीं, आणि मोठ्या स्नेहभावानें त्यास मेजवानीचें
आमंत्रण दिलें. यशवन्तरावासही इंग्रजांशीं स्नेहभाव ठेवण्याची इच्छा होतीच. तेव्हां
क्लोजचें आमंत्रण स्वीकारून तो मेजवानीस गेला. त्या प्रसंगीं साहेबानें त्याचा उत्तम
पाहुणचार करून सर्वांस पोशाख व जिन्नस नजर करून आदरानें निरोप दिला.*
बाजीरावानें संकटांत येऊन आपल्याकडे धाव घ्यावी म्हणून लॉर्ड वेलेस्लीचे आज
चार वर्षे सारखे प्रयत्न सुरू होते, ती संधि एकदांची आली, तेव्हां तिचा पुरेपूर
उपयोग करून घेण्याचा वेल्स्लीने निश्चय केला. मराठी राज्य पुढें नांदावें असा एकही .
प्रयत्न त्यानें केला नाहीं, ही गोष्ट त्या वेळच्या इंग्रजी कागदांत स्पष्ट होते.
बाळोजी कुंजर व निंबाजी भास्कर लढाईत होते ते निभावून पुढें बाजीरावास मिळाले.
नंतर बाजीरावानें वीरवाडीहून आपले दोन वकील नारोपंत व बापूजीराव यांस मुंबईस
गव्हर्नराकडे बोलणें करण्याकरितां पाठविलें. त्यांजबरोबर बाजीरावानें स्वदस्तुरचें पत्र दिलें
होतें तें असेंः- 'ता. ३०-१०-१८०२. आमचा चाकर होळकर व दुसरे कित्येक इसम
आमचे विरुद्ध ऊठउठून बंडखोरी करूं लागले, त्यामुळे आम्हांस पुणें सोडून महाडास
येणें भाग पडलें. पण येथेही हे बंडखोर आम्हांस गांढून भलताच प्रकार करण्यास
चुकणार नाहींत, या कारणास्तव आपला आश्रय करण्याचा इरादा धरून आम्ही
आपणांस असें कळवितों, की या बंडखोरांपैकी कोणी आम्हांस आपले ताब्यांत मागतील
तर तुम्हीं तें बिलकूल मान्य करूं नयेः किंवा तुम्हीं आम्हांस आपलेजवळून निघून
जाण्यास सांगूं नये; किंवा आमचे मनांत निघून जाण्याचें आल्यास त्यास तुम्हीं अटकाव
करूं नये. या अटी तुम्हांस मान्य असतील तर तुम्हीं आमचे खर्चाची तजवीज करावी,
म्हणजे आम्ही तुमच्या आश्रयास येऊन राहतों. तुमचें उत्तर आल्यावर आम्हीं येथून
निघण्याचें करूं. मात्र या अडचणीच्या प्रसंगाांतून निभावून जाण्यासाठी तुम्हीं आपलीं