येऊन मला भेटा म्हणून लिहिलें तें समजलें. मीही साखरप्याहून निघून
त्यासुमारास तेथें येतों. तुम्ही तेथें येऊन भेटण्यास चुकू नये. नंतर तेथून
तुम्हास कोल्हापुरास जातां येईल. कळावें.’

संभाजीस वश करून आपल्या ताब्यांत आणून देण्याकरितां, कलुशास
औरंगजेबानें नानातऱ्हेनें भारून आपला हेर म्हणून बुध्‍या संभाजीकडे पाठ-
विलें, असा एक प्रवाद आहे. बखरकारांचा जो कल वर सांगितला आहे,
त्याचेंच हें एक उदाहरण होय. त्यांत कांहीं खरेपणा आहे असें वाटत
नाहीं. कलुशा प्रथम औरंगजेबाकडून आला नव्हता. त्याच्याच तंत्रानें
संभाजी सर्वस्वी वागतो असें स्वतः औरंगजेबानें पाहिल्यावर, संभाजीच्या
मरणापूर्वी थोडे दिवस त्या दीर्घसूत्री बादशहानें कलुशाशी फितुरी
चालविली. कलुशानें संभाजीस पकडून बादशहाच्या स्वाधीन करावें,
असा घाट होता; पण तो तडीस गेला नाहीं. संभाजीवर कलुशाचें अनन्य-
सामान्य वजन, दूरदूरचे देश ताब्यांत ठेवण्यास कठीण म्हणून ते सोडून
द्यावे असा कलुशाचा त्यास उपदेश, मंत्रविद्येचे केलेले प्रयोग, व अखे-
रीस चाललेली फितुरी, इत्यादि गोष्टींचा उलगडा करण्याच्या नादी बखर-
कार पडले नाहींत. कलुशाचें व औरंगजेबाचें सूत होतें, असें सांगून संभा-
जीच्या चरित्रामध्यें कल्पित कादंबरीचा थाट त्यांनीं होईल तितका उठवून
दिला आहे.

पुढें ज्या युद्धाचें वर्णन करावयाचें तें संभाजीनें एकाच वेळेस अनेकांशी
एकसारखें चालू ठेविलें. त्यांतील मोहिमांस बरसातीनंतर सुरवात होऊन,
त्या वर्षाकालारंभीं बंद पडत. म्हणून त्या मोहिमा पृथक्‌पणें दाखविण्याची
जरूर नाहीं.

४. संभाजी, सीदी व इंग्रज .—शिवाजी मरण पावला, त्या वेळेस
खांदेरी बेट त्याच्या ताब्यांत असून, उंदेरी बेट सीदीच्या ताब्यांत होतें.
सीदी मजगांव बंदरांत येऊन, शिवाजीच्या मुलखास उपद्रव देतच होता.
याच वेळेस औरंगजेबानें हिंदु लोकांपासून, जिझिया कर वसूल करण्यास
सुरुवात केली होती. त्याचप्रमाणें इंग्रज वगैरे परकीय लोकांनीं आण-
लेल्या मालावरील जकात वाढवून, त्यांजपासूनही हा कर पर्यायानें वसूल
करण्याविषयीं बादशहानें सुरतच्या सुभ्यास निकराचा हुकूम पाठविला.
एवढी फूस सीदीस पुरेशी झाली. मुंबईच्या बंदरांत येऊन सीदीनें