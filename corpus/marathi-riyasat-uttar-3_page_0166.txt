बाजीरावास संतोष न वाटतां उलट बाळोबाची भीति वाटूं लागली. नाना व तात्या
यांनीं कोल्हापुर छत्रपतीवर फौजा पाठविण्याची सिद्धता केली; पैसा मिळत नसतां
तोही स्वतःचे पदरचा देवविला. अशा रीतीनें जर मुत्सद्दी आपल्या अकलेच्या
बळावर एक एक कारभार उरकूं लागले, तर मग आपण धनी निर्माल्यवत् होणार.
त्यांतून सिंद्याजवळ शेणवी मंडळीचें प्राबल्य मोठें होतें. ते एक जुटीनें मोठमोठीं
कामें तेव्हां च सिद्धीस नेत. या गोष्टी बाजीरावास व कांहीं अंशीं खुद्द सिंद्यास सुद्धां
दुःसह झाल्या. या शेणवी मंडळीची खोड मोडणारा एक सर्जेराव होता, त्यास कैदेतून
सोडण्याविषयीं बाजीरावानें दौलतरावास सूचना केली. बाळोबाशीं तंटा न करितां
दौलतरावानें हें काम मोठ्या युक्तीनें पार पाडिलें. बायजाबाईनें त्यास कैदेतून
सोडण्याबद्दल नवऱ्याजवळ हट्ट धरिला व अन्न सोडून त्रागा केला. तिच्या बरोबर
दौलतरावानेंही उपोषणें चालविलीं. कारभारी घाटग्यास सोडूं देत नाहींत, म्हणून
यजमान व यजमानीण उपास करतात, अशी चर्चा बाहेर सुरू झाली. तेव्हां आपल्या-
वर आरोप नको, म्हणून सर्जेरावास कारभारांत कांहीं एक करूं देऊं नये, त्यांनीं
खाऊन स्वस्थ असावें, अशा अटींवर बाळोबानें त्यास सोडण्याविषयीं दौलतरावास
संमति दिली. तात्याचें अनुमोदन मिळतांच दौलतरावानें तारीख ४-१-१८००
रोजीं सर्जेरावास नगर येथें बंधमुक्त करून आपल्या डेऱ्यास आणिलें; आणि वस्त्रें व
खर्चास रोख रक्कम देऊन त्याचा बहुमान केला. घाटगे म्हणजे महापराक्रमी पुरुष,
कोणत्याही असत्कृत्यास सदैव तत्पर. करवीरकर छत्रपतींस तर त्याच्या सुटकेनें अति
आनंद होऊन आतां आपल्यावर होणारी जोराची मोहीम परत फिरवितां येईल अशी
त्यास मोठी आशा उत्पन्न झाली. सर्जेराव मोकळा होतांच त्यानें पहिला पराक्रम शिंदे
बायांवर मारेकरी घालून कसा प्रगट केला हें मागें सांगितलेंच आहे. त्यामुळे बाया
पुनरपि बिथरून रानोमाळ दंगा करूं लागल्या. इकडे बाळोबानें साफ सांगितलें, मला
कारभार होत नाहीं. वाटेल तर मला बिडी घालून किल्ल्यावर टाका, किंवा यात्रेस जावयास
निरोप द्या. त्यास सर्जेरावाची अत्यंत दहशत बसली. दरबारास जाण्याचेंही बाळोबानें
सोडिलें. यशवंतराव शिवाजीस धरणें बसविण्याच्या निमित्तानें बाळोबानें आपले जवळ
ठेवून घेतलें. असा आठ चार दिवस सगळाच घोळ पडला. तेव्हां चार लोक मध्य-
स्थीस घालून दौलतरावानें बाळोबास बोलणें करण्यासाठीं जवळ आणिलें. एक प्रहर
पर्यंत तात्या, धोंडीबा, आबा चिटणीस, यशवंतराव शिवाजी, बाजीबा मोदी, यादवराव
भास्कर, नारायणराव बक्षी, बाणाजी शेट व कंपूवाले तिघे यांच्याशीं दौलतरावची