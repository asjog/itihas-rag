दासाला प्रेमाचें भरतें येई. कारण अशा देशप्रीतीची खरी पारख रामदासाला होती. त्याची जागृति सर्व राष्ट्रांत करण्याविषयीं रामदासानें अतिशय श्रम केले; पण शिवाजी व रामदास यांच्या प्रयत्नांचा परिणाम फार काळ टिकला नाहीं. मोठमोठे मराठे सरदार किंवा कामगार मुसलमानांची नोकरी करून, वतनें संपादण्याविषयीं जसे शिवाजीच्या पूर्वी आतुर होते, तसाच शिवाजीनंतरही हजारों लोकांनीं औरंगजेबाकडे जाऊन स्वहित साधण्याचा प्रयत्न केलेला आहे. उत्तर मराठशाहीची गोष्ट तर बोलावयास नकोच. शिवाजीची तालीम फार फार तर पंधरा वीस वर्षे टिकली. राजारामाचे कारकीर्दीत सुद्धां आपल्या लोकांस आपल्या पक्षांत राखण्यास त्या वेळच्या मुत्सद्यांस नाहीं नाहीं तीं आमिषें दाखवावीं लागलीं. खरें म्हटलें तर स्वार्थ व मतलब हा महाराष्ट्रीयांचे वर्तनाचा हल्लीप्रमाणेंच त्या वेळींही मुख्य हेतु होता. ज्यांत मतलब साधेल ती गोष्ट करावयाची, मग त्यांत राष्ट्राचें, लोकाचें वाटेल तितकें नुकसान होवो. शिवाजीच्या उद्योगांत सामील झाल्याने आपला मतलब चांगला साधतो, असें लोकांस वाटतांच ते एकदम शिवाजीकडे वळले. याच मतलबाच्या इच्छेनें राजारामास साह्य होऊन मराठे वीरांनीं औरंगजेबाशीं झुंज केलें. पेशवाईचा विस्तार होण्यास हा मतलबच कारण झाला. इंग्रज वगैरे परकी लेखकांनीं मराठ्यांचा हा मतलबी स्वभाव उत्कृष्ट ओळखला होता, आणि त्याचें सरस वर्णनही परकीयांनींच केलें आहे. असा वास्तविक प्रकार असतां, दादो नरसो काळे, दियानतराव, गंगू बहामनी, वगैरे लोकांस कुधारक म्हणून रा० राजवाडे दूषण देतात, तें योग्य नाहीं. ‘ फारशी पेहेराव, फारशी शब्द, फारशी पीर, फारशी कल्पना यांचा महाराष्ट्रांत प्रादुर्भाव होण्यास या कुधारकांची बरीच मदत झाली. त्यांच्या मेहनतीनें देश वर यावयाचा तो खालींच जाऊं लागला. त्यांचा हा कुविचार महाराष्ट्रांतील सुधारकांनीं, साधूंनीं व ग्रंथकारांनी हाणून पाडिला, ’ असें रा० राजवाडे लिहितात. ( खं. ८, प्रस्तावना पृ. ६८ ). कुधारक व सुधारक यांचा निर्देश इतक्या सोप्या रीतीनें करणें शक्य नाहीं. स्वदेशाभिमानाच्या मानानें पाहिलें तर कांहीं थोड्या शिवकालीन व्यक्ती खेरीज करून बाकी सर्वांना कुधारकच म्हटलें पाहिजे. बाकी गंगू बहामनी, दियानतराव वगैरे मंडळींनीं प्राप्त झालेल्या स्थितीत होईल तितकी आपल्या लोकांची बाजू सांभाळली याबद्दल त्यांचें अभिनंदनच केलें पाहिजे.