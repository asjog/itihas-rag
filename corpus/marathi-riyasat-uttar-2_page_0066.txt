स. १७८३ त ग्वालेर-गोहदवर महादजीची मोहीम चालू असतांच गोहदवाल्यानें डी बॉयन यासीं संगनमत करून त्याच्या लष्करी हिकमतीनें महादजीवर एकाएकीं छापा घालून तोफांनीं त्याची सर्व वाताहत करण्याचा विचार ठरविला. डी बॉयन राण्याजवळ एक लाख रुपये खर्चास मागत होता, ते राण्यानें त्याला दिले नाहींत, म्हणून महादजी बचावला. राण्याला वाटलें, डी बॉयन पैसे घेऊन फसवील मात्र. तथापि हा बेत सर्व सिद्ध झाला आणि आतां डी बॉयन महादजीवर केव्हां चालून येतो नेम नाहीं, असा पुकारा राण्यानें केला. तो महादजीच्या कानावर गेल्यावर पुढें त्यानेंच डी बॉयनला पैसे देऊन आपल्या नोकरींत घेतलें.

गोहद काबीज करण्यास महादजीस पांच महिने लागले. राण्यानें इंग्रजांकडे आपला वकील पाठवून मदत मिळविण्याची शिकस्त केली; पण हेस्टिंग्सनें साफ कानावर हात ठेविले. गोहदकरानें अनूपगीर गोसाव्यास महादजीशीं रदबदली करण्यास बोलाविलें. परंतु अनूपगीरानें गोहदकरास जबाब पाठविला, ‘ आम्हीं येऊन कर्तव्य काय ? पाटीलबाबा गोहद घेतल्याखेरीज ऐकत नाहींत. गोहद खालीं करून तुम्हीं बाहेर निघाल्यानंतर जाबसाल काय होणें तो होईल. ’ तथापि त्यानें महादजीकडे वकील पाठविले. परंतु गोहद घेतल्याखेरीज बावा बोलणें ऐकेनात. गोहदेंत धारण फार महाग झाली होती, व्यापारी सावकारांनीं महागाईंत विक्री करून पैका करावयाच्या बुद्धीनें माल बाहेर काढिला, म्हणोन सवंगाई जाली. रायाजी पाटील व जिवाजी बल्लाळ बक्षी झुंजाचे मोहोल्यावर आहेत. जिवाजी बल्लाळांनीं सांगितलें, गोहदेंत सामानसरंजाम फार आहे. फक्त दाणा अगदीं नाहीं, पोटामुळे अजीज जाले. जाठ म्हणतो, मी येऊन भेटतों, अबरूनें बाहेर काढावें, आपली सोय करावी. पण बोवा ऐकत नाहींत. मग वचनप्रमाण देऊन बाहेर काढितील. इतके दिवस अवकाशानें बोलणीं येत होतीं, आतां दाट येतात. आतां भक्षावयास दाणा नाहीं. सारे लोक फुटले. भावाबंदांचीं कुटुंबें गोहदेंतून निघोन बावांच्या फौजेत आलीं. किल्ल्यास फौजेचा वेढा होता. मोर्चे लागू जाले; व दोन सुरुंग तयार जाले. एका दों दिवसांत दारू भरून उडवावे. तें वर्तमान राण्यास कळलें. धान्याची गिरानी फारच जाली. तेव्हां फाल्गुन शु० ४ भेटीची बोली राण्यानें लाविली. कारभाऱ्यांनीं पाटीलबाबांस श्रुत केलें. त्यांचा आग्रह कीं, सुरुंग उडवून गढी घ्यावी. तों पंचमीस बाहेर राणेखानभाई, बाळोबा पागनीस व जिवबा बक्षी यांच्या विद्यमानें भेटीस आला. भेटी झाल्या.