स. १७६५ च्या उन्हाळ्यांत इंग्रजांशीं प्रथम मल्हारराव होळकराचा पहिला सामना झाला. तेव्हांपासून वीस पंचवीस वर्षे समस्त मराठे सरदारांस इंग्रजांचे कावे व धोरणें इतकीं परिचयाचीं होत गेलीं कीं, मागेंपुढें आपला प्राणांतिक सामना इंग्रजांशींच होणार याबद्दल कोणासही संशय उरला नव्हता. महादजी व नाना-फडणीस यांस तर हा प्रकार अगदीं उघड उघड दिसत होता. अर्थात् महादजीचा हा प्रचंड खटाटोप केवळ इंग्रजांशीं सामना करण्यासाठीं स्वीकारलेला होता अशी खुद्द त्यांचीच खात्री होती. तेव्हां एवढ्या मोठ्या फौजेची हुकमत व शिस्त सर्वथैव एतद्देशीय अधिकाऱ्यांच्या हातीं ठेविली पाहिजे होती. डी बॉयनच्या कंपूवर मराठ्यांचा भगवा झेंडा न फडकतां सेव्हॉयचा फ्रेंच शुभ्र क्रूस झळकत राहिला, हें मोठेंच वैगुण्य राष्ट्रीय दृष्ट्या महादजीनें कां चालू दिलें तें समजण्यास मार्ग नाहीं. परस्थांची टाकसाळ किंवा निशाणें आपल्या राज्यांत स्वीकारणे म्हणजे आपल्या हातानें स्वतःची इज्जत घालविणें होय, हें महादजीसारख्या धोरणी पुरुषास समजलें नसेल हें संभवत नाहीं.

गनिमी काव्याची पद्धत मराठ्यांनीं सोडली म्हणून त्यांचा पाडाव झाला हें म्हणणें बरोबर नाहीं. पेंढाऱ्यांनीं गनिमी कावाच देशभर उचलिला, पण त्यांचा शेवटीं नायनाट झालाच कीं नाहीं ? स. १८१५ त ग० ज० लॉर्ड मोइरानें भयंकर परिस्थिति आपल्यावर ओढून आणली होती. गुरख्यांवरील युद्धांत चार इंग्रजी फौजा नेपाळवर चालून गेल्या, त्यांपैकीं तिघांचा तर साफ फन्ना उडाला. पेंढाऱ्यांच्या वाटेस जाऊं नये असा युरोपांतून निक्षून हुकूम त्यास आलेला, आणि येथें प्रत्यक्ष त्याचें कौन्सिल त्याजला अगदीं विरुद्ध. दौलतराव सिंदे व रघुजी भोसले हे दोघे साठ हजार फौज जमवून इंग्रजांचा सूड घेण्यास टपून बसले होते. पेशवा बाजीराव तर अंतस्थ रीतीनें सर्वत्र उठावा करीत होता. स. १८१५ च्या दसऱ्यास पेंढारी जमाव जेवढा बाहेर पडला तेवढा पूर्वी कधीं जमला नव्हता. आठ हजार पेंढाऱ्यांनीं नर्मदेअलीकडे येऊन निजामाच्या राज्यांतून थेट कृष्णेपर्यंत धुमाकूळ उडविला. दुसरा असाच एक जमाव पूर्वेकडे उत्तर सरकारप्रांतांत नास धूळ करीत गेला. पेंढारी लोक सिंद्याजवळ येऊन उघड वल्गना करूं लागले कीं, आम्ही पन्नास हजार लोकांनिशीं कलकत्त्यावर जाऊन इंग्रजांचा फन्ना उडवितों. त्यांची एकंदर संख्या एक लाख तरी होती, आणि त्यांनीं चारही दिशांकडे सर्व देश व्यापला होता. अशा भयंकर प्रसंगांत इंग्रज फौजेत महामारीचा उपद्रव होऊन