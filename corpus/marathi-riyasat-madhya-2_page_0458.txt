महा खटपटी व त्रात्य असा समजला जात असे. नानासाहेब पेशव्याचा तो केवळ आत्मलिंगच होता. रामाजीपंतास राज्यकारभाराचें धोरण किंवा दूरदृष्टि होती असें दिसत नाहीं. इंग्रजांस घरांत घेऊन आंग्र्यास बुडविल्यानें पुढें हें संकट आपल्याच राज्यावर येईल अशी त्यास कल्पनाही नव्हती. या बाबतींत पेशव्यानेंही स्वतंत्र विचार केला नाहीं. आंधळेपणानें रामाजीपंताचे कारस्थानास मंजुरी दिली. इंग्रज व फ्रेंच या दोघांस थोडेबहुत खेळवून आपण आपला उद्देश सिद्धीस नेऊं अशी पेशव्यास घमंड होतीशी दिसते.

तुळाजी आंग्र्याविरुद्ध पेशव्यानें कोल्हापुरच्या संभाजीसही यावेळीं आपणाकडे वळविलें होतें ‘ रा. स्वामी करवीरवासी यांनीं तुळाजी आंगरे यांजकडून अंमल दूर करून सरकारांत दिल्हा असे सरकारतर्फेनें कमावीस खंडोजी माणकर यास सांगितली असे. ’ म्हणून ताकीदपत्र ता. १८ फेब्रुवारी स. १७५५ चें आहे. [ ना. बा. रो. भा. १ ले. ८० ].

रामाजीपंताच्या कारस्थानाची हकीकत फॉरेस्टच्या पुस्तकांतील कागदावरून कांहींशीं समजते. स. १७५५ च्या ता. ८ फेब्रुवारी रोजीं खालील पत्र पेशव्यानें मुंबईचा प्रेसिडेंट बूर्शियर यास लिहिलें.

“ पुणें, ता ८ फेब्रुवारी स. १७५५ वि. वि. आपलेकडून शिवाजी रणछोड यांनीं येऊन हकीकत कळविली ती समजली. त्यास आमची कबुली आहे. आपणा उभयतांचा इतक्या दिवसांचा स्नेह असल्यामुळें आपली सल्ला आम्हास योग्य वाटते. आमच्यातर्फे बालाचाली करण्यांत रामाजीपंत यांस पूर्णपणें अधिकार देऊन पाठविलें आहे ते लवकरच आपल्या जागीं जाऊन दाखल होतील. आपण आपलें आरमार तयारीत ठेवून मद्रासचें आरमारही मदतीस बोलवावें अशी आपणास माझी विनंती आहे. आज हें पत्र लिहिण्याचा उद्देश इतकाच कीं, गेल्या सालपासून जो मनसुबा आपण ठरविला आहे, त्याच्या तयारीस तुम्ही