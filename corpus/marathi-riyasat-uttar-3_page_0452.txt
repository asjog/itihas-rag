युद्ध पुकारलें जाईल. ही गोष्ट जाहीर करण्याच्या हेतु असा कीं, एतद्देशीय सत्ताधीशांचें साह्य मिळालें तर इंग्रजांस हवेंच होतें, पण निदान त्यांनीं जाऊन पेंढाऱ्यांस सामील तरी होऊं नये एवढी खात्री पाहिजे होती. मोहिमेच्या व्यवस्थेकरितां खुद्द ग० ज० ता. ८.७.१८१७ रोजीं कलकत्त्याहून निघून सप्टेंबरांत इटावा येथील मुख्य लष्करी छावणींत जाऊन राहिला. सर जॉन माल्कम हा आदल्या वर्षी इंग्लंडास रजेवर गेला होता तो सन १८१७ च्या आरंभींच परत आला, त्याची नेमणूक ग० ज० नें हिस्लॉपचे जोडीस राजकारणाचे कामासाठीं म्हणून केली, आणि नर्मदेवर त्याचे हाताखालीं कांहीं फौज ठेविली. दक्षिणेंत या मोहिमेवर हिस्लॉपचे हाताखालीं कर्नल्स डोव्हटन, स्मिथ, फ्लॉयर आणि प्रिट्झ्लर हे चार मुख्य इंग्रज अंमलदार नेमण्यांत आले. या चौघांचा नामनिर्देश बाजीरावाचे प्रकरणांत येईल. वास्तविक पेंढाऱ्यांच्या मोहिमेची कच्ची हकीकत येथे देण्याचा उद्देश नाहीं. मराठ्यांचे व्यवहार समजण्या पुरताच त्यांचा उल्लेख करावयाचा आहे. दिल्लीस मेट्काफ, सिंद्याजवळ कॅप्टन क्लोज, नागपुरास जेंकिन्स व पुण्यास एल्फिन्स्टन हे इंग्रज रेसिडेंट आपआपल्या टापूंतील एतद्देशीय संस्थानिकांचें संधान बाळगून त्यांजवर देखरेख ठेवण्यास सिद्ध झाले. त्या कामीं योग्य त्या सूचना त्यांस व त्यांचे मार्फत समस्त सत्ताधीशांस सप्टेंबरांतच देण्यांत आल्या. सर जॉन माल्कम यास ग० ज० नें पुढील युद्धाचा सर्व बेत समजावून देऊन पुढें त्यास बाजीराव, सिंदे, होळकर, निजाम यांजकडे समक्ष भेट घेऊन परिपूर्ण समजुती देण्यासाठीं पाठविलें. जूनपासून सप्टेंबरपर्यंत माल्कमनें ठिकठिकाणीं प्रवास करून युद्धाच्या व राजकारणाच्या योजना ठरवून दिल्या. याच प्रवासांत माल्कम बाजीरावास माहुली येथे ऑगस्टचे पहिल्या आठवड्यांत भेटला तो प्रकार पुढें येईल. ता. १६ ऑक्टोबर रोजीं ग० ज० नें कानपुर सोडून पुढें यमुनेच्या कांठीं आग्ऱ्याच्या समोर मुक्काम केला. इकडे बाजीरावानें या वेळीं सिंदे होळकर भोसल्यांकडे आपलीं संधानें विशेष जोरानें करून सर्वांनीं इंग्रजांचा बेत हाणून पाडण्याचा उद्योग केला, त्यावरून जिकडे तिकडे एकच दंगल सुरू झाली, आणि एतद्देशीय रजवाड्यांत मोठी चलबिचल उडून गेली. विशेषतः सिंद्याचे सरदार शिरजोर होऊन दौलतरावाचेही हुकूम मानीनातसे झाले. दक्षिणेतील नाक्याचें ठिकाण अशीरगडचा किल्ला सिंद्याचे ताब्यांत असून तेथें यशवंतराव लाड म्हणून सिंद्याचा किल्लेदार होता, त्याची धूर्तता पुढें निदर्शनास आली. ता० ५ नोव्हेंबर रोजीं या युद्धाचे निमित्तानें ग० ज० नें सिंद्याशीं नवीन तह केला, तो पे. अ. बखर पृ० ८९.