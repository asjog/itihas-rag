अगदीं टेकीस आले होते. यास्तव दौलतरावाचा पाय बऱ्हाणपुरांतून निघेना किंवा
फौजही बाहेर पडेना. तेव्हां मरेनें उज्जनजवळ इंदूर वगैरे जे प्रदेश होळकराचे होते ते
एकदम आपल्या ताब्यांत घेऊन सिंद्याच्या कामगारांच्या हवालीं केले. मरे यास
गायकवाडाकडून मदत येणार होती, पण तेथेही पैशाची अशीच हाकाटी असल्यामुळे,
तिकडील फौजही येऊं शकली नाहीं. स. १८०४ चे पावसाळ्याचे दोन तीन महिने
मरे यानें उज्जनीस काढून फौजेची बरीचशी तयारी केली; आणि १८ ऑक्टोबर
रोजीं उज्जन सोडून तो निघाला, तो ११ नोव्हेंबरास मंदसोर येथे पोंचला. मंदसोर
जवळ नारायणगड, मल्हारगड व रामपुरा हे तीन होळकराचे किल्ले होते ते त्यानें
हस्तगत केले. येणेंप्रमाणें होळकराचा माळव्यांतील सर्व प्रदेश इंग्रजांच्या हस्तगत
झाला. पुढे चाल करून मरे ३० नोव्हेंबर रोजी मुकुंदरा खिंडींत येऊन तेथून पुढे
डिसेंबर अखेरीस तो नरवरनजीक शहाबाद येथे पोंचला.
इकडे बऱ्हाणपुरास इंग्रज रेसिडेंट दौलतरावाजवळ फौजेची मागणी सारखी करीतच
होता. अशा संधींत होळकराचे वकील दौलतरावाकडे आले. अर्थात् त्यांची गांठ घेऊन
बोलणें करणें दौलतरावास भाग पडलें, ही गोष्ट रेसिडेंटास समजली. त्यानें लगेच
दौलतरावास धमकावणी दिली की, 'यशवंतराव आमचा शत्रु, त्याच्याशीं आमचे
युद्ध चालू आहे, अशा वेळीं त्याच्या वकिलांस तुम्ही आपल्याजवळ ठेवणें मुनासब
नाहीं. त्यांस एकदम काढून द्या. नाहीं तर तुम्ही सुद्धां होळकराम सामील आहां
असें मानणें आम्हांस भाग पडेल.' दौलतरावानें कळविलें, की आमचे वकील
यशवंतरावाकडे आहेत, ते परत आल्याशिवाय आम्हांस यशवंतरावाचे वकिलांस काढून
देतां येत नाहीं. दौलतरावास तगादा करण्याचा हा देखावा इंग्रजांनीं मुद्दामच जोरानें
चालविला होता. त्यांस मोठी दहशत एकच होती की, 'हा वेडा पीर दौलतराव
यशवंतरावाच्या जाळ्यांत सांपडून एकदम भलतेंच कृत्य अंगावर घेऊन होळकरास
सामील झाला तर पंचाईत पडेल.' तसें होऊं नये म्हणून त्यांनीं त्याजपुढे असें
आमिष ठेविलें कीं, 'आम्ही यशवंतरावाचा जो मुलूख जिंकून घेऊं त्यांतला बराच
मोठा भाग तुम्हांस देऊं, गोहद व ग्वाल्हेर ही तुमची ठिकाणें कितीही भानगडी
झाल्या तरी तुमचीं तुम्हांस परत देऊं. इतकेंच नव्हे तर हीं ठिकाणें तुमच्या हातून
गेल्यापासून ती परत येईपर्यंत तुमचें जें काय नुकसान होईल, तेही आम्ही भरून
देऊं.' अर्थात् एवढे मोठें आमिष पुढे दिसल्यावर दौलतरावाची काय छाती होती
की यशवंतरावास जाऊन मिळावें ! होळकराशीं युद्ध होण्याच्या संधीस माल्कम
