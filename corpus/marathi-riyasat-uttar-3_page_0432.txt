आप्पासाहेबास जो कोणी धरून देईल त्यास एक लाख रुपयांचें रोख बक्षीस व दहा हजार रुपयांची इनाम जमीन देण्यांत येईल, असा जाहीरनामा काढण्यांत आला. त्याचा उपयोग होईना, म्हणून बक्षिसाची रक्कम दुप्पट करण्यांत आली, तरी आप्पासाहेब हातीं आला नाहीं. मोठमोठ्या इंग्रज फौजांनीं दोन वर्षे पावेतों मध्य हिंदुस्थानांतील सर्व जंगलें व डोंगर पालथे घातले, तरी त्यांस आप्पासाहेब उमगला नाहीं. नागोपंत व रामचंद्र वाघ यांची सुटका झाली नाहीं. ते तसेच अलाहाबाद येथें अटकेत राहिले.

आप्पासाहेब पळून गेल्यामुळे इंग्रजांवर पुष्कळच नवीन संकटें गुदरलीं. नर्मदेच्या दक्षिणेकडील डोंगरी प्रदेशांत त्यानें कित्येक महिनेपर्यंत मोठाच बंडावा उपस्थित केला. नागपुरच्या फौजेतून व बाजीरावाच्या फौजेतून सुटलेले लोक आश्रयासाठीं आप्पासाहेबाजवळ येऊन राहिले. पेंढार्‍यांचा पाठलाग चालला, त्यांचेही पुष्कळसे लोक आप्पासाहेबाजवळ जमा झाले. पावसाळ्यामुळें इंग्रजांचा त्यांजवर कांहीं एक इलाज चालला नाहीं. पावसाळा संपल्यावरही गनिमी काव्यानें वागून आप्पासाहेबानें गोंडांच्या आश्रयानें इंग्रजांस सडकून दमविलें. क्षणभर असाही लोकांस भास झाला कीं मराठ्यांचें गेलेले राज्य हा आप्पासाहेब पुनः जुळवून आणणार. कॅप्टन ब्राउनच्या ताब्यांतून आप्पासाहेब पळून गेला त्याजला शिक्षा करण्यांत आली, आणि थोड्याशा हलगर्जीपणामुळें आपणावर भयंकर प्रसंग ओढवला याबद्दल इंग्रज सरकारास मोठी लाज वाटूं लागली. वर्ष सहा महिने पावेतों इंग्रज फौजांस आप्पासाहेबाचा पाठलाग हा एकच महत्त्वाचा विषय होऊन राहिला. बाजीरावास आवरावें तों आप्पासाहेब उठतो, आप्पासाहेबास संभाळावें तों सीतू पेंढारी डोकें वर काढतो, सीतूस दमवावें तों अमीरखान बळकावतो, अशा पेंचांत इंग्रज लोक स. १८१८-१९ च्या दोन वर्षांत अगदीं रडकुंडीस आले.

आप्पासाहेबास नागपुरांतून काढून बाहेर पोंचविल्यावर मागें तें राज्य खालसा करण्याचा विचार ग० ज० चे मनांत आला. परंतु त्या आणीबाणीच्या वेळीं चहूकडे शत्रु पसरले असतां एवढ्या मोठ्या राज्याचा ग्रास पचणार नाहीं असें जाणून, बाकाबाईची दोस्ती संपादन तिच्या मार्फत परसोजीची हयात स्त्री दुर्गाबाई हिला दत्तक पुत्र देऊन दौलतीस मालक करावा असा सल्ला जेंकिन्सनें दिला. तो ता. १८-६-१८१८ रोजीं ग० ज० नें मंजूर करून पाठविला. रघूजीची कन्या बनूबाई गुजर हिचा मुलगा बाजीबा नामें दहा वर्षांचा होता, त्यास दुर्गाबाईचे मांडीवर दत्तक देऊन त्याचे नांव