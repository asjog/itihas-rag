आपल्याकडे येण्याविषयीं चतुरसिंगाकडे वकील पाठविले. परंतु अशा रीतीनें फिरत राहण्यांत आपला मुख्य उद्देश दुरावतो असें वाटून तो परत फिरला, तों बडोद्याचा कान्होजी गायकवाड त्याच्याच सारखा भटकत होता, त्याची गांठ पडून ते दोघे मंदसोर येथें आले. तेथून उज्जनीस आल्यावर चतुरसिंगास बातमी कळली, कीं सातारा येथें बंधु शाहू छत्रपतीस कैलासवास झाला, आणि आपली स्त्री व पुत्र बाळासाहेब यांस बाजीरावानें कैदेंत ठेविलें. या बातमीनें त्याचा सर्व धीर खचला. ज्याच्या जिवावर आपण एवढा वनवास पत्करला तो छत्रपति गेल्यानें त्याचा आधारच तुटला. अशा स्थितींत पुन यशवंतरावाचे भेटीसाठीं जानेवारी स. १८०९ त तो परत गेला असतां त्यास वेड लागलेलें पाहून चतुरसिंगाची अत्यंत निराशा झाली. आपल्या राष्ट्राचा तरणोपाय आतां बिलकूल राहिला नाहीं असें वाटून चतुरसिंग अत्यंत विव्हळ झाला. इकडे बाजीरावानें प्रतापसिंग महाराजास छत्रपति करून त्याची मर्जी प्रसन्न करून घेतली हेंही वर्तमान मागून आलें, तेव्हां आतां साताऱ्यास गेल्यानें आपली तेथे कशी शोभा होते याचीही चिंता चतुरसिंगास मोठी लागली. बापू कान्हो, व्यासराव डबीर, मल्हारराव चिटणीस वगैरे सर्व साथीदार त्याच्या बरोबरच प्रवासांत फिरत होते. सर्वांच्या विचारास आलें कीं, आजपर्यंत पुष्कळ फिरलों, पण कांहीं उपाय चालला नाहीं, तेव्हां कांहीं होईल तो इलाज देशीं जाऊनच करावा असें ठरवून, सर्व मंडळी सन १८०९ च्या जुलांत उज्जनी सोडून धारेस आली. धारेस त्या वेळीं मोठी धामधूम चालू असल्याने तेथे चतुरसिंगाचीं दोन वर्षे गेलीं. त्या अवधींत सातारचे बंदोबस्तास बाजीरावानें त्रिंबकजी डेंगळ्यास नेमिलें होतें. त्या त्रिंबकजीनें चतुरसिंगाकडे माणसें पाठवून अगत्यानें त्यास साताऱ्यास बोलाविले, आणि अभिवचन दिलें कीं, बाजीरावाचे मनांत तुमचा सर्व बंदोबस्त चांगला करून द्यावा असें आहे. या विनंतीस मान देऊन चतुरसिंग धारेंहून गुजरातेंत उतरून इ. सन १८१० च्या श्रावणांत बडोद्यास आला. तेथे गंगाधरशास्त्री याची गांठ घेऊन मराठी राज्यसंरक्षणास बडोद्याहून कितीसें साह्य होईल याचा अंदाज त्यानें काढिला. गंगाधर शास्त्र्यानें त्यास कळविलें कीं, बडोद्यांत इंग्रजांचे इतल्याशिवाय पान सुद्धां हालत नाहीं, येथें तुमची दाद बिलकूल लागणार नाहीं. असा प्रकार पाहून आणि त्रिंबकजी डेंगळे खानदेशांत आला होता त्याजकडून पुनरपि अगत्यवादाचीं बोलावणीं आल्यावरून, चतुरसिंग बडोद्याहून निघाला तो सोनगडचे वाटेनें खानदेशांत आला. त्या वेळीं त्रिंबकजी मालेगांवास होता. तेथें बेलभंडार