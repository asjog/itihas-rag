ती गरोदर होती. त्या प्रसंगीं मुलगा व्हावा म्हणून नानाविध उपचार सारखे चालू होते.
ब्राउटन म्हणतो, मुलगाच होणार असें अनेक देशी विदेशी ज्योतिष्यांनीं छातिठोक
भविष्यें वर्तवून दौलतरावापासून बक्षिसें सुद्धां उपटलीं. पुढें प्रसूति होऊन तिला
मुलगी झाली हें वर्तमान ता. २०.१०.१८०९ रोजीं जाहीर झालें, तेव्हां जो
प्रचंड आशाभंग सर्वत्र पसरला, त्यांचें वर्णन करणें कठीण आहे. कांहीं काळ तर
अशीच लोकांची समजूत झाली कीं मुलगी झाली असें खोटेंच वर्तमान मुद्दाम जाहीर
करण्यांत आलें आहे. मुलगा असला कीं त्याला दृष्ट वगैरे बाधून तो अल्पायुषी होतो,
परंतु मुलगी झाली म्हणजे जें खेदप्रदर्शन सर्वत्र होतें त्याच्या योगानें मुलाची बाधा
टळते, अशी समजूत लौकिकांत असल्यामुळें, खोटीच बातमी बाहेर सांगण्यांत आली
असा पुष्कळांस भ्रम होता. पण ता. २९.१०.१८०९ रोजीं बारशाचा समारंभ होऊन
मुलीचें नांव कृष्णाबाई ऊर्फ सोनुबाई असें ठेवण्यांत आलें, तेव्हां लोकांची खात्री झाली.
महादजीची मुलगी बाळाबाई शितोळे वरील बाळतपणाचे प्रसंगीं व पूर्वीहि कैक
वर्षे दौलतरावाकडे येऊन राहिली होती. वयानें ती बायजाबाईहून पुष्कळ मोठी
होती. सर्जेरावाच्या विरुद्ध म्हणून जो मोठा पक्ष दरबारांत होता, त्याचें अध्वर्युपण
या बाळाबाईकडेच होतें. दौलतरावाच्या अव्यवस्थित कारभाराबद्दल ती कैकवार
त्याची चांगली खरडपट्टी काढी. जवळ असतांना तो तिचें सर्व बोलणें निमूटपणें
ऐकून घेई; आणि व्यसनमोचनाच्या शपथा घेऊन पश्चात्तापाची बतावणी परिपूर्ण करी.
पण पुनः तो आपल्या पहिल्या सवगड्यांत आला कीं सर्व शपथा व वचनें पार
विसरून जाई. बायजाबाई ऐशीं वर्षे वयाची होऊन ता. २७.६.१८६३ रोजीं मरण
पावली. दत्तक पुत्र जनकोजी याच्याशीं तिचें पटलें नाहीं. तिनें बंडावा केला तेव्हां
इंग्रज सरकारानें तिला ग्वालेर राज्यांतून काढून दिलें ( ता. ८.७.१८३३ ), तेव्हां ती
थोडे दिवस आग्ऱ्यास जाऊन राहिली. तेथें तिची मुलगी चिमणाबाई
ता. १४.१०.१८३३ रोजीं मरण पावली. आग्रा सोडून स. १८३५ पर्यंत
फत्तेगड येथें, पुढें पांच वर्षे प्रयाग व काशी येथें, नंतर स. १८४०-४५ पावेतों
नासिक येथें अशा रीतीनें फिरून परत ती पुनः स. १८४५ त इंग्रजांच्या परवानगीनें
ग्वालेरीस गेली. तदनंतर तिनें विशेष हालचाल केली नाहीं. तिच्या प्रवासाचें वृत्त
विनायक रामचंद्र उ० दादा कुंटे तिच्या बरोबर होता त्यानें लिहिलेलें आहे.
३ सर्जेराव घाटग्याचा अंत.—याचें भरपूर वृत्त पूर्वी आलेंच आहे.
‘ तरीच जन्मा यावें ’ अशा कोटींतील माणसांत सर्जेरावाची गणना केली पाहिजे.