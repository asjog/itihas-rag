करीमचा बेत होता. ही बातमी भोसल्यांस कळतांच त्यांनीं सीतूस जहागीर देऊन आपल्या बाजूस वळविलें. त्यामुळे करीमखानाचा बेत सिद्धीस गेला नाहीं. अशा रीतीनें सीतू व करीमखान यांचें वितुष्ट आल्यामुळेच पेंढाऱ्यांचा नाश झाला, नाहीं तर त्यांचें सामर्थ्य अपरिमित वाढण्याचा संभव होता. सिंद्यानें जगोबा बापूस फौज देऊन करीमखानावर रवाना केलें; त्यास सीतू सामील झाला आणि दोघांनीं करीमखानावर चाल केली. तेव्हां मनोहरठाणा येथें करीमखानाचा पाडाव होऊन तो पळून अमीरखानाचे आश्रयास गेला. तेव्हां सिंदे होळकरांनीं अमीरखानाकडून त्यास पुनः कैद करविलें. तो स. १८१६ च्या अखेरपर्यंत कैदेतच होता. ही संधि साधून सीतूनें लगेच आपली चढाई सुरू केली. नर्मदेच्या उत्तरेस नेमावर प्रांतांत आपली छावणी ठेवून तो चहूं बाजूंस घाले घालूं लागला. दरसालचा दसऱ्याचा समारंभ भपकेबाज करून तो आपलें ऐश्वर्य प्रगट करी. स० १८१४ सालीं सीतूची फौज १५ हजार, करीमखानाची चार हजार, दोस्तमहंमदाची सहा हजार आणि दुसऱ्या एकंदर सरदारांची आठ हजार; अशी एकंदर ३३ हजार पेंढारी फौजेची संख्या होती. दसऱ्याचे प्रसंगीं एवढ्या प्रचंड फौजेचा जमाव पाहून लोकांस मोठी दहशत बसे.

पेंढाऱ्यांची सर्व भिस्त घोडेस्वारांवर होती. ते तोफा व पायदळ बाळगीत नसत. पण या पेंढारी सरदारां खेरीज दुसरे दोन पठाण सरदार अमीरखान व शहामतखान नांवाचे बऱ्याच मोठ्या फौजा बाळगून यशवंतराव होळकराचे पदरीं राहून एक प्रकारची मुलुखगिरी करीत होते. या दोघांजवळ घोडेस्वारांशिवाय कांहीं पायदळ व तोफखानाही होता, व शिस्तीच्या संबंधानें या दोन पठाण सरदारांच्या फौजा हुबेहूब युरोपियनांच्या तोडीच्या होत्या. त्यांना पगार महिनेमहाल वेळेवर देण्यांत येत असे. सिंदे, होळकर, राजपूत राजे वगैरे स्थाइक सत्ताधीशांस लढाई वेढे इत्यादि कामांत उत्कृष्ट साह्य त्यांनीं केलें. पेंढाऱ्यांप्रमाणें ते नुसत्या लुटीसाठीं बाहेर पडत नसत. मुख्यतः राजपूत राजांच्या आपसांतील भांडणांत त्यांनीं आपला फायदा करून घेतला. मराठ्यांप्रमाणेंच हे दोघे पठाण सरदार मुलुखगिरीवर जात आणि राजकीय व्यवहारांत होळकरांचेच नांवाचा ते उपयोग करीत. त्यामुळे त्यांचा उद्योग दौलतराव सिंद्यास जाचक होऊं लागला. त्याचा सरदार बापू सिंदे अजमीर येथें होता त्यानें या पठाणांवर थोडा बहुत धाक बसविला. शहामतखान स० १८१४ च्या अखेरीस मरणं पावला, तेव्हां त्याच्या हाताखालची फौज अमीरखानानें आपल्या पदरीं ठेविली. त्यामुळे अमीरखानाचा जमाव चांगला तीस हजार झाला. होळकरांचें