देतात, तो कबूल करून मसलतीस चलावें असें आम्हीं त्यांस सांगितल्यावर,
त्यांनीं उत्तर केलें, एवढ्या ऐवजांत परिणाम लागत नाहीं. श्रीमंतांचीं पत्रें आलीं
आहेत त्याप्रमाणें बंदोबस्त करून दिल्यास आमचें राहणें होईल. फौज उपाशीं
मरते यामुळे बदनक्ष करून राहणें ठीक नाहीं. असें स्पष्टच उत्तर झालें. आमचा
बंदोबस्त करून दिल्याखेरीज गोसावी द्यावयाचा नाहीं असा अलीबहादरांचा
निश्चय; आणि पाटीलबाबांचा सिद्धांत कीं, गोसावी स्वाधीन आल्याखेरीज
आमची खातरजमा होत नाहीं. त्यावर पाटीलबावा बोलले, ‘ दोनचार जाब-
साल करारांत आले असतां एकही गोष्ट घडेना, तेव्हां येथें आम्हांपाशीं
राहून तरी फळ काय ? श्रीमंतांचीं पत्रें आलींच आहेत, त्या पक्षीं त्यांनीं आमचा
निरोप घेऊन सुखरूप जावें. ’ याप्रमाणें ठरावांत गोष्ट येऊन अलीबहादर
जाण्यास सिद्ध जहाले. निरोप न घेतां परभारें जात होते. तेव्हां शिवाजीपंत
बापूंनी त्यांना सांगितलें, निरोप घेतल्याशिवाय जाणें ठीक दिसत नाहीं.
पाटीलबावांचाही निरोप यांस आला कीं, तुम्हीं देशीं श्रीमंतांकडे जाणार
त्या अर्थीं आम्हांस भेटून जावें. त्यावरून यांणीं शिवाजीपंत बापूंस पुसलें, आम्हीं
निरोपास कधीं यावें ? त्याजवरून पाटीलबावांनीं कळविलें, निरोपास येतांना बरो-
बर मंडळी कार्यकारण यावी आणि त्यांची याद लिहून द्यावी. अलीबहादरांनीं
उत्तर केलें, आम्हीं पांचसातशें खाशांनिशीं येऊं. तितके बाडाचे आंत उतरून
निरोप घेऊं. यांनीं कळविलें, पांचसातशें येण्याचें काम काय ? हमेशा येतां
त्याप्रमाणें आतांही यावें. त्यांनीं उत्तर केलें, आम्ही बहुत मंडळी घेऊन आलों
तत्राप चिंता नाहीं. तुम्हांस जितक्यांचा सत्कार करावयाचा असेल तितक्यांचाच
करावा. त्यावरून पाटीलबावांनीं कळविलें, इतक्या जमावानिशीं येणें ठीक नाहीं.
त्या अर्थीं इकडे येण्याचा प्रकार तहकूब करावा. त्यावर पुनः अलीबहादरांनीं हेंच
बोलण्यांत आणलें कीं, आमची फौज सर्व गोटाबाहेर उभी राहील. शेंदीडशें मात्र
निरोपास येतील. आम्हांस वस्त्रांचें प्रयोजन नाहीं. रामराम करून जावें इतकाच
प्रकार आहे. त्याजवरून पाटीलबावांनीं आपले जागीं गोटांत बंदोबस्त केला. दोन
तीन हजार लोक डेऱ्यांत आणून बसविले आणि सभोंवतीं पलटणें तोफा सुद्धां उभीं
केलीं. तों अलीबहादरांची स्वारी दोन कोसांवर आली. तेथून कारकून बातमीस
पाठविले. ते ही तयारी पाहून न बोलतां माघारे गेले. नंतर अलीबहादरांनीं
सदाशिवपंत दिवाणजी व अप्पाजीपंत दामले यांजबरोबर पाटीलबावांकडे सांगून