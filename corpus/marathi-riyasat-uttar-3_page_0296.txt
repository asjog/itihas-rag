आश्रयानें लढाईस सज्ज होती. गुलावराय कदम वगैरे दोन हजार स्वार दक्षिणी व फडणीस आदीकरून पंधरा पलटणांनिशीं तांब्राचा मुकाबला केला. चार प्रहर तोफखान्याची लढाई मातबर झाली. प्रथम लेकचा मदतनीस व्हॅन्डलूर यानें एकदम हल्ला केला. परंतु पहिल्या हल्ल्यांत तोच ठार झाला. त्या प्रसंगीं तुंबळ युद्ध झालें. मेजर ग्रिफिथ्स, मेजर जनरल वेअर वगैरे अनेक शूर इंग्रज अंमलदार लढाईंत ठार झाले. शेवटीं इंग्रजांस विजयश्रीने माळ घातली. युद्ध मुख्यतः तोफांचेंच झालें. इंग्रजांकडील दोन हजार गोरे व तीन हजार तेलंगे ठार व जखमी झाले. अखेर जनरल लेकनें स्वतः हल्ला केला तेव्हां मराठी फौज पळून गेली. त्यांचा तोफखाना दरोबस्त इंग्रजांचे कब्जांत आला. **लासवाडी** या लढाईनें सिंद्याच्या समग्र फौजेचा संहार झाला आणि यमुना कांठचा संपूर्ण प्रदेश इंग्रजांचे कब्जांत आला. उत्तरेकडील या मोहिमेचे मराठी कागद बिलकुल उपलब्ध नाहींत, ही मोठी उणीव आहे. खुद्द दौलतरावास तरी लेकच्या चढाईचीं वर्तमानें किती कळलीं असतील कोणास ठाऊक ?*

गुजरातेत भडोच, पावागड वगैरे ठिकाणें सिंद्यांचीं होतीं. तिकडे इंग्रजांचा क० मेरे युद्धावर होता त्यानें क० वुडिंग्टन यास ता. २९-८-१८०३ रोजीं बडोद्याहून भडोचवर रवाना केलें. ता. २९ रोजीं त्यानें भडोचचा तट हस्तगत केला; आणि अकरा लक्ष उत्पन्नाचा सबंध परगणा इंग्रज अमलाखालीं आणिला. तेथून वुडिंग्टन चापानेरवर गेला. चापानेर हस्तगत करून ता. १७ सप्टेंबर रोजीं त्यानें नजीकचा पावागड किल्लाही घेतला. येणें प्रमाणें महाराष्ट्र, गुजरात, कटक, दिल्ली व बुंदेलखंड अशा पांच ठिकाणीं सिंद्याबरोबर संग्राम होऊन इंग्रज विजयी झाले.

**६ बुंदेलखंड काबीज, मांडलिकांशीं स्वतंत्र तह** (सप्टेंबर-डिसेंबर १८०३).—उत्तर हिंदुस्थानांतील समस्त मांडलिकांवर जें सिंद्यांचें प्राबल्य होतें, त्यामुळेच

* से० लेक, जन्म ता. २७-७-१७४४, चौदावे वर्षी लष्करांत दाखल झाला. सप्तवार्षिक युद्ध, अमेरिकन युद्ध, व नेपोलियनचीं युद्धें यांत कर्तबगारी दाखवून तो प्रसिद्धीस आला. स. १७९८ त आयरिश बंडखोरांविरुद्ध त्यानें विजय मिळविले. स. १८०१ सालीं हिंदुस्थानांत त्यास सेनापतीचें काम मिळून तो कानपूरचे छावणींत येऊन राहिला. राजपूत राजांस दिलेला आश्रय बालोनें काढून घेतला, त्या बाबतींत त्याच्याशीं लेकचा विरोध होऊन त्यानें १८०७ त राजीनामा दिला. परत गेल्यावर त्यास व्हायकाऊंट पदवी मिळाली. तो ता. २१-२-१८०८ रोजीं मरण पावला.