भुवनाजवळ गोदावरी उतरून चांदाकडे चालला. मार्गाने रामदीनच्या हाताखालील
पेंढाऱ्यांनीं मुलखाची अत्यंत नासाडी केली. पाठलाग करणारांस चुकविण्याचे शेंकडों
उपाय बाजीरावानें केले. आपण कोणीकडे जाणार याची वार्ता सुद्धां तो कोणाला
लागूं देत नसे. जनरल स्मिथ सातारचें प्रकरण उरकून परत बाजीरावाचे पाठीवर
आला, तों शिरूर येथें ता. १० मार्च रोजीं त्यास बातमी कळली, कीं बाजीराव
चांदाकडे निघून गेला असून हिस्लॉप व डोव्हटन त्याचे पाठीवर आहेत. बाजीरावाची
आघाडी ता. २ एप्रिल रोजीं वर्धा नदीवर वणी येथें आली. तितक्यांत नागपुराहून
कर्नल स्कॉट बाजीरावावर चालून आला. त्याची व गणपतरावाची गांठ ता. ३
एप्रिल रोजीं वर्धेवर पडली. त्या वेळीं उभयतांत लहानशी चकमक उडून गणपतराव
निसटून गेला. तितक्यांत इंग्रजांनीं आपासाहेवास पकडून अलाहाबादेस खाना
केल्याची बातमी बाजीरावास मिळून तो अत्यंत कुंठित झाला. तीन बाजूंनी ॲडम्स,
स्मिथ आणि डोव्हटन या तिघांच्या तीन फौजा त्याजवर चालून आल्यामुळें त्यास
निसटून जाण्यास अवकाश राहिला नाहीं. सशास पारधी कुत्रे घेरतात तशी त्याची
स्थिति झाली. पांढरकवडा व वणी यांच्या दरम्यान तो कित्येक दिवस घोटाळत
राहिला. नंतर इंग्रजांस चुकवीत बाजीराव आंवढ्या नागनाथाजवळ शिवणी येथें
पोंचला. तेथें त्याचे पाठलागावर ॲडम्स धावून आला. शिवनी येथें बाजीरावाची व
ॲडम्सची बरीच झटापट झाली ता. १० एप्रिल रोजीं इंग्रजांच्या गोळ्या अंगांवर येऊं
लागल्या बरोबर बाजीराव घोड्यावर बसून परत पांढरकवड्याकडे पळाला. त्याच
दिवशीं डोव्हटन पांढरकवड्यास * दाखल झाला, आणि त्यानें बाजीरावाचा सारखा
पाठलाग चालविला. ले. कर्नल स्कॉट् नागपुराहून निघून ता० ६ एप्रिल रोजीं
हिंगणघाट येथें पोंचला. ता० १३ रोजीं बाजीराव पुणे नांवाच्या गांवीं वर्धा ओलांडून
पलीकडे गेला. तिकडे ता० १४ रोजीं कर्नल ॲडम्स आलमडोह येथें त्यास आडवा
आल्यामुळें बाजीराव परत फिरला. त्याच दिवशीं ज० डोव्हटन पांढरकवड्याचे
दक्षिणेस पन्नास मैल हारण नदीवर दूधगांवीं होता. तेथून त्यानें ॲडम्स यास लिहिलें,
कीं मी ता० १७ ला पांढरकवड्याला येऊन पोंचतों.’ तोंपर्यंत ज० स्मिथ दक्षिणेस
होता तोही बाजीराव दक्षिणेस वळल्यास त्यास अडविण्यासाठीं गोदावरीच्या कांठानें
पुढें येत होता. ता० १६ एप्रिल रोजीं ॲडम्सला बातमी कळली कीं आलमडोहोच्या
आग्नेयीस जवळच बाजीराव आहे, तेव्हां आपण एकदम त्याजवर जाऊन हल्ला करावा,

* यासच पूर्वी केळापुर हें नांव होतें.