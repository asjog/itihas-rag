जाऊन त्याचा त्वरित नाश होण्यास ज्या कित्येक व्यक्ती कारण झाल्या, त्यांत सखाराम घाटगे सर्जेराव याचें नांव प्रमुख आहे. अडचणींनीं घेरून गेलेल्या बाजीरावानें बुद्धिपुरःसर असली व्यक्ति हाताशीं धरली, यांतच बाजीरावाचा अधःपात दिसून येतो.

कागलकर सखाराम घाटगे याचें मूळचें नांव तुळजोजीराव. तो आपल्या भाऊबंदांशीं भांडून एका घोड्यानिशीं घराबाहेर पडला आणि त्यानें परशुरामभाऊच्या पदरीं शिलेदारीची नोकरी धरिली. पुढें स. १७७८ त मोरोबा दादाच्या बंडखोरीच्या प्रसंगीं नाना फडणिसानें भाऊच्या मार्फत चार पांचशें निवडक आणि विश्वासु माणसें आपले चाकरीस ठेविलीं, त्यांत हा सर्जेराव भाऊच्या शिफारसीनें नानाच्या नोकरींत आला. स. १७९६ च्या फाल्गुनांत नाना पुण्याहून पळून साताऱ्यास गेला, तेव्हां सर्जेरावानें नानास सोडून दौलतरावाची नोकरी पत्करिली. म्हणजे अठरा वर्षे तो नानाच्या नोकरींत होता. तेवढ्या दीर्घ कालांत नानाच्या अनेक नाजूक व भल्याबुऱ्या कामगिऱ्या उठवून पुण्याच्या ऱ्हासकालीन राजनीतींत तो पूर्ण तरबेज झाला. एवढ्या दीर्घ कालांत नानाला त्याची खरी किंमत अलबत कळली असली पाहिजे. एकदम नानाची नोकरी सोडून दौलतरावाची पत्करण्यांत नानाचीच शक्कल कारण झाली असावी. कारण दौलतरावास आपल्या तंत्रानें चालविण्याचा नानाचा प्रयत्न फार दिवस चालू होता. सर्जेरावानें सिंद्याकडे गेल्याबरोबर दौलतरावाचा व बाळोबा तात्याचा विश्वास चांगलाच संपादन केला. बाजीरावास सिंद्यानें अटक केली, तेव्हां बाळोबानें जीं आपलीं विश्वासु माणसें त्याच्या बंदोबस्तास नेमिलीं त्यांत सर्जेरावाची नेमणूक होती. ‘नाना जिवंत असे पर्यंत सिंद्यानें बाजीरावाचे रक्षणाकरितां दक्षिणेंत राहवें, आणि सिंद्याच्या फौजेचा खर्च बाजीरावानें चालवावा,’ असा त्या दोघांचा गुप्त करार सर्जेरावाचेच मार्फत ठरला होता.

सर्जेरावाची मुलगी बायजाबाई इचा जन्म स. १७८४ त झाला. तिच्या आईचें नांव सुंदराबाई ऊर्फ नानीसाहेब, ही सातरजवळच्या बाजीराव पाटणकराची मुलगी. बायजाबाई तत्कालीन स्त्रियांत फार सुस्वरूप म्हणून नांवाजलेली होती. ती गौरवर्ण, सुदृढ, सशक्त, धाडशी व घोड्यावर बसण्यांत पटाईत होती. तिच्या स्वाभाविक सौंदर्यास वरील गुणांची जोड मिळाल्यामुळे, लहानपणींच तिची कीर्ति महाराष्ट्रांतील थोर सरदारांत पसरली. कित्येक इतिहासकारांनीं तिला ‘ दक्षिणची सौंदर्यलतिका ’* अशी संज्ञा दिली आहे. दौलतरावासारखा तरुण, ऐश्वर्यवान व रंगेल सरदार तिच्या