सांगितलें. तेव्हां हें संकट निवारण्याची त्यानें केलेली युक्ति पाहून त्याच्या चातुर्याची व धूर्ततेची वाखाणणी केल्याशिवाय राहवत नाहीं. हा वेळपर्यंत मोगल सरकारास त्यानें कोणत्याही तऱ्हेनें दुखविलें नव्हतें. आपणावर पुढें असा प्रसंग आल्याशिवाय राहणार नाहीं हें त्यास ठाऊक होतेंच. ह्या वेळीं दिल्लीस शहाजहान बादशहा राज्य करीत असून दक्षिणेतील मुसलमानी राज्यें बुडविण्याचा त्याचा कृतसंकल्प असल्यामुळे, शिवाजीनें विजापुरकरांविरुद्ध चालविलेल्या बंडाळीनें बादशहाला एक प्रकारचें समाधानच वाटत होतें. शिवाजीनें शहाजहानकडे वकील पाठवून बोलणें चालविलें, व त्याची नोकरी करण्याची आपली इच्छा दाखविली. शहाजहान व औरंगजेब ह्या दोघांसही मराठे सरदारांची, विशेषतः शहाजीची, व ऐकीव माहितीवरून शिवाजीची योग्यता माहीत होती. हे अनुकूळ झाले असतां विजापुरचें राज्य जिंकण्यास विलंब लागणार नाहीं, अशा हेतूनें शहाजहाननें शिवाजीची विनंती एकदम मान्य केली. शहाजीचीं पूर्वीचीं कृत्यें विसरून त्यास आपल्या नोकरींत ठेवून, शिवाजीस पांच हजारांची मनसब देण्याचें शहाजहाननें अभिवचन दिलें. ह्याच वेळेस दक्षिणेतील कांहीं प्रदेशांवर चौथाई व सरदेशमुखी हे आपले वडिलोपार्जित हक्क वसूल करण्याची आपणास परवानगी देण्याविषयीं शिवाजीनें बादशहास विनंती केली होती. परंतु ‘तुम्ही स्वतः येऊन भेटल्याशिवाय ह्याचा जबाब देतां येत नाहीं,’ असें उत्तर बादशहानें दिलें. ह्या हक्कांविषयीं विशेष चर्चा पुढें यावयाची आहे. मात्र ह्या मागणीवरून शिवाजीची दूरदृष्टि दिसून येते.

शहाजीस सोडून देण्याविषयीं विजापुरच्या सुलतानास शहाजहाननें पत्र पाठविलें, त्या वेळीं शहाजहानचा सुभेदार त्याचा मुलगा मुरादबक्ष याजकडून शहाजी व शिवाजी यांस खालील पत्रें आलीं, ( खं ८ - ले ० ३, ४ ). दोनही पत्रें ता. ३० नोव्हेंबर स. १६४९ चीं आहेत.

‘ उमरावी सरदारीच्या योग्यतेचे, शूर पराक्रमी, दौलतीचे उत्तम अभीष्टचिंतक, राजनिष्ठ शिरोमणी, महत्कृपेस पात्र, शहाजी भोसले यांनीं बादशाही कृपेस आपला सत्कार जाणून समजावें कीं, तुमचे पुत्र शिवाजी याणीं अर्जदास्त हुजूर येण्याविशीं पाठविली, ती पाहून कृपेस कारण झालें. पेशजीच्या गोष्टी मनांत न आणितां तुमची मोकळीक करण्या-