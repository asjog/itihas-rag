आणावयाचे होतें. खानास निरोप लबाडीचां वाटला नाहीं; कारण त्याजवर पूर्णपणें भरंवसा ठेवून स्वशक्तीच्या घमेंडींत तो शिवाजीच्या भेटीस गेला, आणि पोटांत कपट ठेवून परस्पर भेटीतच शिवाजीस चीत करण्याचा त्याचा घाट होता. उघडपणें शिवाजीशी लढून त्यास कबजांत आणणें खानास शक्य वाटले नाहीं, म्हणूनच त्यानें हा कपटमार्ग पत्करिला, त्याचा परिणाम त्याला भोवला.

शिवाजीनें आपल्या मोहिमी कसकशा केल्या व त्याजबद्दल अफ्झल-खानास एवढा राग कां आला, हे समजून घेण्यासारखें आहे. वाई, मिरज, रायबाग, जमखिंडी वगैरे ठिकाणांतून थेट कृष्णानदीपावेतों प्रदेश अफझल-खानाकडे जहागीर म्हणून होता. ह्या प्रदेशांत शिवाजी सारखा दहा पांच वर्षे हिंडत असून, त्यानें तेथील जहागीरदार व जमीनदार ह्यांस आपणा-कडे वळवून घेतलें. त्यामुळे अफ्‌झलखानाचा वसूल सर्वस्वी बंद पडला. अर्थात् विजापुरच्या उमरावांत शिवाजीबद्दल जर अत्यंत कोणास चीड आली असेल, तर ती अफझलखानास आली. शिवाजीचा पाडाव केल्या-शिवाय अफझलखानास तरणोपाय राहिला नव्हता. शिवाय तो मोठा बलाढ्य व ह्या प्रदेशाचा वाकव होता; म्हणूनच शिवाजीचा पाडाव करण्या-साठीं दरबारांत त्यानें विडा उचलून घेतला; आणि गोब्राह्मणप्रति -पालक म्हणवून घेणाऱ्या शिवाजीबद्दल आपला तिरस्कार व्यक्त करण्या-करितांच, त्यानें तुळजापुर, पंढरपुर व सिंगणापुर येथील देवस्थानें भ्रष्ट केली. शिवाजीनें धारण केलेल्या ब्रीदाला हें एक उघड आव्हानच होतें. परंतु शिवाजीच्या धूर्ततेपुढें त्याचा टिकाव लागला नाहीं. शिवाजीनें त्याचा नाश करून मराठे सरदरांना पाठबळ दिलं; आणि राष्ट्रापुढें आपलें ब्रीद कायम राखिलें. शहाणपण, धूर्तता, टापटीप, आगाऊ योजना या शिवाजीच्या गुणांपुढें खानास हार खावी लागली.

अफझलखानाचा वध झाल्यानंतर लवकरच जिजाबाईनें अज्ञानदास शाहिरास बोलावून त्याजकडून ह्या अद्भुत प्रकरणावर एक पोवाडा रचिला, आणि पाठीमागून कांहीं दिवसांनीं दुसरा एक पोवाडा रचिला. ह्याबद्दल एक शेर सोन्याचा तोडा व एक घोडा तिनें शाहिरास बक्षिस दिला. हे दोन्ही पोवाडे छापून प्रसिद्ध झाले आहेत. त्यांत बरचि माहिती मिळते, ती त्या वेळची असल्यामुळे बऱ्याच अंशीं विश्वसनीय मानण्यास हरकत
