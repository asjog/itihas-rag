व जगदाळे यांच्यामध्यें मसूरच्या देशमुखीसंबंधानें तंट्याचा महजर ता. १८-३-१७०८ चा झाला. त्यावर रायभानजी राजे भोसले अशी साक्ष आहे. याच सालीं परशुराम त्रिंबकास प्रतिनिधिपद देण्याची खटपट शाहूजवळ रायभानजीनें केली. ‘ रायभानजी, स्वामी व आह्मीं ऐसे एकचित्त असतां जरी आभाळ पडत असेल तरी त्यास हात देऊं ’ असें परशुराम त्रिंबक शाहूस लिहितो.’ यावरून रायभानजींचें सामर्थ्य व्यक्त होतें. मात्र या सामर्थ्याचा मुख्य आधार बादशहा होता हें लक्षांत ठेविलें पाहिजे. ‘ रायभानजी काका यांचे जहागिरीस उपद्रव देऊं नये’ अशी शाहूची आज्ञा गदाधर प्रल्हादास ता. १७ जुलईंतील आहे.

प्रभावळीचे गणोवानायक सरदेसाई व त्याचे कारभारी कृष्णाजी भास्कर हे शाहू येतांच आपले वतन सांभाळण्यासाठीं त्यास जाऊन भेटले, याबद्दल शिवाजीनें त्यांस तंबी दिली, आणि गणोबा नायकाचें वतन काढून तें त्याचा भाईबंद कान्होजी नाईक यास दिलें. अशा सनदांवरून पुढें वतनदार कुटुंबांत अनेक प्रकारचे तंटे मात्र उपस्थित झाले. त्यांचे कागदांत या भानगडी पाहावयास सांपडतात.

या सुमारास शाहूनें आणखी दोन बायका केल्या. एक राणोजी शिंद्यांची कन्या सक्रवारबाई थोरली धणीण ह्मणून पुढें प्रसिद्ध झाली आणि दुसरी सगुणाबाई धाकटी राणी. पहिल्या दोन बायका शिंद्यांकडील अंबिकाबाई व जाधवांकडील सावित्रीबाई व मातुश्री येसूबाई या अद्यापि दिल्लीसच अटकेत होत्या. सगुणाबाई सालस असून तिजवर शाहूचें प्रेम विशेष होतें. तथापि रक्षा विरूबाई इचें वजन शाहूजवळ मोठें असून तिचीच देखरेख या लहान राण्यांवर व घरांतील कारभारावर असे.