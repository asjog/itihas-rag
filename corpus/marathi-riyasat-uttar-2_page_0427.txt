लग्न त्याच वेळीं केलें असून त्यास मूल होण्याची आशा होती. सबब मरणापूर्वी
दौलतरावाचें दत्तविधान यथाविधि झालें होतें असें दिसत नाहीं. महादजी मरण
पावल्यावर तेरावे दिवशीं त्याचें दत्तविधान करून पेशव्यांनीं त्यास सिंद्याचे
दौलतीवर स्थापन केलें, असें नातू लिहितात; परंतु त्याच्या दत्तविधानास लक्ष्मी-
बाईनें हरकत घेतली, आणि सर्व बायांचे बंदोबस्त यथापूर्व चालवून त्यांच्या
आज्ञेंत वागण्याचें दौलतरावानें कबूल केल्यावर, एप्रिल महिन्यांत दौलतरावाची
स्थापना झाली. तसेंच ही स्थापना करितांना पेशव्यांनीं दोन कोट नजराणा
मागितला असा उल्लेख आहे. परंतु आबा चिटणीसांनीं, महादजीची सेवा ध्यानीं
घेऊन नजराणा घेऊं नये अशी खटपट केल्यावरून नजराणा न घेतां दौलतरावास
वस्त्रें मिळालीं. मात्र निजामावर स्वारी करण्याचा विचार चालू होता, तें काम
स्वखर्चानें दौलतरावानें पार पाडावें अशी कबुलात होती. दत्तविधान व वस्त्र-
समारंभ तेराव्या दिवशींच झाले असा पुरावा नाहीं. ‘वकीलमुतलकी व
अमीरउमराईचीं पदें पातशहानीं दिल्लींतून इनायत केलीं, त्यांची नायबी
दौलतरावास सांगोन पेशव्यांनीं वस्त्रें दिलीं, व फडणिशी नानास दिली. दौलतराव
सिंद्यास वकीलमुत्तलकी नायबीचीं वस्त्रें श्रीमंतांनीं एकादशीचे मुहूर्तावर
ता. १० मे १७९४ दिलीं. ते समयीं फडणिशीचीं वस्त्रें आम्हीं घ्यावी अशी
श्रीमंतांची मर्जी व दौलतरावाचेंही म्हणणें पडले. त्यावरून वस्त्रें घेतलीं. ’ हें
ऐकून हरिपंताने नानास सुचविलें, ‘ दोन्ही फडनिशा, सरकारची व सिंद्यांची
चालल्या पाहिजेत, त्यास माणसें चांगलीं योजावीं. सिंदेही आतां चालवितील.’
सवाई माधवराव सुद्धां स्वतःच्या अकलेनें कामे करूं लागला होता असें
यावरून दिसतें. हीं वस्त्रें देण्यांत महादजीच्या मृत्यूनंतर दोन महिने
वाटाघाटी झाल्या. पुढें खर्ड्याच्या मोहिमेवर दौलतरावास पाठविते समयीं
पुनः पेशव्यानें रुबरूवस्त्रें पाहून त्यास दिलीं, त्याची तारीख १२-११-१७९४
आहे. शिवाय दौलतरावानें आपणांस सदैव अनुकूल असावें अशी नानाची
मोठी आकांक्षा असून, सिंदेशाहींतले पराक्रमी सरदार बरेचसे नानास
विरोध करणारे होते हें जाणून, नानाच्या ज्या बंधुत्वाच्या शपथा पूर्वी
महादजीशीं झाल्या होत्या, त्याच त्यानें दौलतरावाकडूनही उगवून घेतल्या.
तीं पत्रें अशीं:-‘रा. दौलतराव सिंदे गोसावी यांस, स्ने० बाळाजी जनार्दन
आशीर्वाद विशेष. कै. पाटीलबावा यांसी आम्हीं पत्रांत शपथ लिहून
दिली कीं, बंधुत्वाप्रमाणें परस्परें चालावें. त्या पत्राप्रमाणें हल्लीं आपल्याशीं करार