बलात्कारानें केंस काढविले. त्यावरून कलह माजला. बाजी मोरेश्वर शिबंदी
ठेवून राजगड किल्ला वगैरे हस्तगत करण्याचा उद्योग करूं लागले. किल्ला लढतच
होता. पुण्यास सरकारांत गैरवाका समजाविलें कीं, ‘ सचिवांस चित्तभ्रम जाला.
तेणेंकरून सचिव यागी होऊन जेजुरीस जाऊन राहिले. तों नानाफडणीस यांनीं
सरकारांतून गाडदी वगैरे सरंजाम देऊन बाजी मोरेश्वर रवाना केले, तेथें लढाई
जाली. ब्राह्मण वारले, मूर्तिच्छेद झाला. पंत रामनवमीचे उत्सवांत देवार्चनांत
होते, तेथें त्रयोदशीस ( ३० मार्च १७९३ ) शस्त्र चालवून धरले. त्यांचे
अंगावर जखमा दोन जाल्या. पंताची बायको सखाराम बापूंची कन्या तिला
जखम लागून बोट जायां झालें. पांच सात माणसें ठार जालीं. सर्व वित्त
लुटून घेतलें, बाकी राहिली नाहीं. हा प्रकार लगेच पुण्यास महादजी सिंद्यांस
समजून त्यांनीं चतुर्दशीचे दिवशीं वाड्यांत येऊन पेशव्यांस विनंति केली कीं,
चाकरानें धण्याची अब्रू घ्यावी हें चांगलें नव्हे. स्वामींनीं बंदोबस्त करावा
अथवा मला आज्ञा करावी. त्यावरून सरकारांतून बाबूराव केशव व राघोपंत
गोडबोले पंतांस आणावयास पाठविलें. तों इकडे पाटीलबावांकडील पलटण
वगैरे सरंजाम जाऊन काल ( २९ मार्चला ) पंतास त्यांनीं आपले गोटांत
आणिलें. पाटीलबावा पंतास पुढें स्वतः सामोरे गेले होते. त्यांस वस्त्रें, जवाहीर
वगैरे दिलें. बाजी मोरेश्वर व आणखी पांच सहा असाम्या कैद करून ठेविल्या
आहेत. आबा चिटणिसांनीं भरकचेरींत श्रीमंतांस दाटून दोन चार वेळां
अर्ज केला. तेव्हां श्रीमंत रावसाहेबांनीं आज्ञा केली जे, जें केलें तें सरकारांतून
समजून केलें. पुढें तपास करून सचिवपंतांस स्वयंपाकघरांत विष घातलें त्या
ब्राह्मणाचें डोचकें मारावें, सापत्‍न मातेस शागीर्दानें स्पर्श केला, त्याचें व
गाडद्यांचें पारिपत्य करावें, ऐसें पाटीलबावांचे म्हणणें आहे. इकडे सखारामपंत
पानशे व सदाशिव भट दाते चौकशी करितात. पागेंत बसून मनास आणितात.
बाजीचें म्हणणें आपणाकडे दोष नाहीं. चौकशींत निघालें कीं, गाडद्यांचा अंमलदार
शामराव हिवरेकर यास बाजीरावांनीं पांच हजार रुपये देऊं केले,तीन कारकुनांस
व तीन चार जमातदारांस दोन दोन सोन्याचीं कडीं द्यावयाचीं केलीं, आणि दंगा
करून सचिवांस जिवें मारावें असें ठरवून दंगा केला. पांच सात गोळ्याही खाशां-
वर मारिल्या, परंतु ईश्वरसत्तेनें परिहार जाल्या, असें सारे कारकुनांनीं लिहून दिलें.
त्यावरून बाजी मोरेश्वरास मुलामाणसांसुद्धां कैदेंत घातलें. मार देऊन पुसूं लागले,