प्रतापसिंहाची तात्पुरती व्यवस्था लावून एल्फिन्स्टन पुण्यास गेला. नंतर लवकरच बाजीराव माल्कमचे स्वाधीन झाल्याची बातमी येऊन पेशव्यांचें प्रकरण संपलें परंतु छत्रपतीची व्यवस्था अद्यापि ठरावयाची होती. बाळाजीपंत नातूस प्रतापसिंहाची दिवाणगिरी करण्याची मोठी हाव होती. छत्रपतींस तो नको होता, म्हणून विठ्ठलपंत फडणिसास दिवाण नेमून बाळाजीपंत नातूस कॅ. ग्रँटचे हाताखालीं मदतनीस नेमण्यांत आलें. सातारच्या व्यवस्थेसंबंधीं ता० १८-४-१८१८ रोजीं एल्फिन्स्टनने आपलीं एकंदर धोरणें लिहून ग्रँट यास दिलीं. त्यांवरून ग्रँटची व सातारकर मंडळींची फार तक्रार होऊं लागली. छत्रपतींना आपल्या ताब्यांतला लहानसा संस्थानिक इंग्रजांनीं बनविलें, ही गोष्ट त्यांस अत्यंत दुःखप्रद वाटूं लागली, आणि त्यांचा राग बाळाजीपंत नातूवर झाला. छत्रपतींनीं आपल्या तक्रारी तोंडीं व लेखी एल्फिन्स्टनकडे केल्या. अद्याप ग० ज० कडून निकाल लिहून आला नाहीं, तो आल्यावर सर्व व्यवस्था करूं, अशा जबाबांनीं त्यानें बरेच दिवस चालढकल केली. अखेरीस कायम व्यवस्थेचा ठराव ग० ज० कडून आला, त्यास अनुसरून ता० २५-९-१८१९ रोजीं प्रतापसिंहाशीं नवीन तह इंग्रजांचा होऊन त्याजकडे सातारचें राज्य कायम झालें. बाहेर कोणाशीं पत्रव्यवहार न करणें, फौज न वाढविणें, इंग्रज सरकाराशीं राजनिष्ट राहून त्यांचे हुकूम पाळणें इत्यादि कडक बंधनांनीं छत्रपतींना चांगलेच बांधून घेण्यांत आलें. मिळून सातारचें राज्य निर्माण करण्यांत इंग्रजांचा हेतु केवळ आपलें नवीन राज्य लौकिकांत स्थिर करण्यापुरताच होता. त्यामुळें छत्रपतींच्या राज्याचें कल्याण झालें नाहीं. शिवाय प्रतापसिंहास अनुभव नाहीं या सबबीवर त्यास कारभाराचे अधिकारही एकदम देण्यांत आले नाहींत.

ग्रँट डफ व प्रतापसिंह यांचा स्नेह बराच जुळला; आणि इतिहासाचे कामीं त्यास प्रतापसिंहानें मनापासून मदत केली. ग्रँट यास पुढें आईची जिंदगी मिळाली तेव्हां त्यानें आईकडचें डफ हें आणखी एक आडनांव धारण केलें. त्याचें पूर्ववृत्त असें.

ग्रँट डफचा जन्म वन्फ येथें ता. ८-७-१७८९ रोजीं झाला. आईचें नांव मार्गारेट डफ. स. १८०५ त तो मुंबईस येऊन तेथील ग्रेनेडियर पलटणींत नोकर राहिला. स. १८०८ त गुजरातेतील बंडावे मोडण्याची लष्करी कामगिरी त्यानें केली. फारशी भाषा चांगली शिकला म्हणून त्यास फारशी दुभाष्याची जागा मिळाली. पुढें त्याची ग्रेनेडियर पलटण पुण्यास आली तिजबरोबर ग्रँटही तेथें एल्फिन्स्टन जवळ येऊन राहिला. तेथें पॉटिंजर, ब्रिज वगैरे त्याचे सहकारी बनले. स. १८१८ त सातारा येथील रेसिडेन्सीवर त्याची नेमणूक होऊन त्यास दरमहा दोन हजार पगार आणि वर खर्चा-