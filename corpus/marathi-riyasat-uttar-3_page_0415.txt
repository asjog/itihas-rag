घेतला. परंतु हें त्याचें दुटप्पी वर्तन ग० ज० यास कळतांच त्यानेंही तहाचा नाद
सोडून दिला. सागरकरांचेही प्रकरण असेंच अर्धवट सोडून देणें ग० स० यास भाग
पडलें. नेपाळचें युद्ध सन १८१५ त चालूच होतें. त्याचा शेवट सन १८१६ च्या
आरंभी झाला. तें युद्ध मिटेपर्यंत पेंढारी व मराठे यांच्याशीं ग० ज० नें अगदीं
नमतें घेतलें. सिंदे भोसल्यांस दुखवू नये म्हणून भोपाळचा तह त्यानें पुरा केला नाहीं;
नुसत्या फौजांच्या पोकळ हालचाली मात्र दाखविल्या. तेवढी दहशत सिंदे भोसल्यांस
पुरे झाली. त्यांच्याने एकदम भोपाळवर चालून जाववलें नाहीं. तितक्यांत सिंद्याचे
सरदार यशवंतराव भाऊ व बॅप्टिस्ट या दोघांचें आपसांत भांडण लागल्यामुळें
परभारेंच भोपाळचा बचाव झाला. या शिवाय भोपाळ प्रकरणास थंडाई येण्यास
दुसरेंही एक कारण झालें तें असें. सन १८१५ च्या आरंभीं होळकराचा कारभार
कांहीं दिवस तात्या आळेकरास हाताशीं घेऊन मैनाबाई पाहत होती. सन १८१५
च्या जानेवारीचे आरंभींच मैनाबाईनें तात्या आळेकरास दौलतराव सिंद्याचे भेटीस
पाठविलें; आणि चढावाचा व बचावाचा असा गुप्त तह घडवून आणिला. पेशव्यास
आपला धनी समजून त्याचे हुकमतींत सिंदे होळकरांनीं एक जुटीनें वागून मराठी राज्याचा
बचाव करावा; पेंढारी सरदारांस जहागिरी देऊन आपल्या मदतीस घ्यावें आणि राजपूत राजे
स्वतंत्र होऊं पाहत होते त्यांस पूर्वीप्रमाणें आपले ताबेदार बनवावें, अशीं या तहांत कलमें
होतीं. अमीरखान व इंग्रज यांची सत्ता मोडून काढावी, अशींही आणखी कांहीं गुप्त
कलमें या तहांत होतीं. हा तह सिद्धीस न जाण्याचें कारण दौलतराव होय. त्याच्या
मनांत होळकराची दौलत घशांत घालावयाची होती म्हणून त्यानें या तहाप्रमाणें वर्तन
केलें नाहीं. पुढें मैनाबाई व तात्या आळेकर यांच्या हातांतील कारभार तुळसाबाई व
बाळारामशेट यांनीं हिसकून घेतला; आणि अमीरखानास जवळ आणिलें, त्यामुळें
वरील तह फुकट गेला. पण जूट उभी करून इंग्रजांस शह देण्याचा प्रयत्न कसा
चालला होता हें त्यावरून दिसतें.

३ रघुजीचा मृत्यु, मुधोजी आपासाहेबाचा तैनाती तह (१८१६).—
उत्तरेंत नेपाळयुद्ध, दक्षिणेंत गंगाधरशास्त्र्याचा खून, आणि सर्व देशभर
पेंढाऱ्यांचा दंगा, या प्रकरणांनीं स. १८१५ चा काळ व्यापून गेला. सन
१८१६ च्या मार्च महिन्यांत इंग्रजांच्या फायद्याच्या दोन तीन गोष्टी घडून आल्या.
नेपाळशीं चाललेलें इंग्रजांचें युद्ध संपून त्यांची एक धास्ती कमी झाली. मराठ्यांची
जूट फोडण्यासाठीं नर्मदेवर भोपाळ संस्थानाची पाचर इंग्रज नवीन बनवीत होते ती