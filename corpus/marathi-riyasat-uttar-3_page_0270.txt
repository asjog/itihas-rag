५-१-१८०४ रोजीं वेल्स्लीनें खालील पत्र होळकरास लिहिलें. ‘ १६ जुलईचें माझें पत्र तुम्हांस पोचल्याचा जबाब आला नाहीं. तथापि तें पोंचलें नसल्यास त्याची नक्कळ पुनः यासोबत पाठवीत आहे. कळविण्यास संतोष वाटतो, कीं सिंदे व भोसले यांच्याशीं पुनः दोस्तीचा तह होऊन त्यांचा आमचा सलोखा कायम झाला. तुम्ही बाजूस राहून हा बनाव घडवून आणण्यास मदत केली याबद्दल मी तुमचें अभिनंदन करितों. त्या युद्धांत तुम्हीं अत्यंत शहाणपणाचें व दूरदृष्टीचें वर्तन केलें हें पाहून मला पूर्ण समाधान वाटतें; आणि मी तुम्हांस असें आश्वासन देतों, कीं जोपर्यंत तुम्ही कंपनीसरकारच्या किंवा त्यांच्या दोस्तांच्या वाटेस जाणार नाहीं, तोंपर्यंत आम्हीही तुमच्या वाटेस जाणार नाहीं. हें पत्र मेजर माल्कम तुम्हांस भेटून सादर करतील. सिंद्याचे दरबारीं वकील म्हणून राहण्यास ते जात आहेत. तुम्हांस कांहीं कळविणें असल्यास त्यांस सांगावें म्हणजे ते आम्हांस लिहितील, तेणेंकरून तुमचा व कंपनीसरकारचा स्नेह दिवसेंदिवस वृद्धिंगत होत जाईल अशी मला आशा आहे.’

होळकराचा व्यवहार कालानुक्रमानें जरा पुढें गेला, तरी त्यावरून मराठमंडळाच्या जुटींत तो कां सामील झाला नाहीं, आणि त्याबद्दल बाजीराव व से० वस्ली कसे व किती जबाबदार आहेत याची समजूत चांगली पडेल.

५ अमृतराव रघुनाथाचा विश्वासघात ( स. १८०३ ).—बाजीरावाच्या दुष्ट स्वभावामुळें मित्र व आप्त सुद्धां त्याचे शत्रु कसे बनले याचें उत्कृष्ट उदाहरण त्याचा भाऊ अमृतराव याचें आहे. त्याची हकीकत मागें ठिकठिकाणीं आलीच आहे. प्रथम सिंदे बायांस व पुढें यशवंतराव होळकरास सामील झाल्यामुळें त्याजवर बाजीरावाचा अत्यंत रोष झाला. त्यांतून वेळ मारून नेण्याचा चिमाजी आपाचा निर्जीवपणा अमृतरावांत नसल्यामुळें, उभयतांची तेढ वाढतच गेली. बायांचा जोर हलका पाडण्यासाठीं सिंद्यानें बाजीरावाकरवीं प्रथम ता. १-१०-१७९८ रोजीं अमृतरावास सात लक्षांची जहागीर तोडून दिली: आणि पुनः वेळोवेळीं बाजीरावानें ते करार पुरे करून दिले. अशा स्थितींत यशवंतरावानें बाजीरावास पुण्यांतून काढल्यावर विनायक अमृताचे नांवानें पेशवाईचीं वस्त्रें आणिलीं, त्यावरून बाजीरावाचा राग परमावधीस पोंचला, आणि से. वस्ली पुण्यास दाखल होतांच अमृतराव आपली फौज घेऊन नासिकचे बाजूस लूट करीत, आणि पुढें काय प्रकार घडतो आणि त्यांत आपण काय कार्यभाग अंगावर घ्यावा याचा विचार करीत राहिला असतां, इंग्रजांविरुद्ध मराठमंडळाची जूट बनूं लागली.