बाजीरावाची चढती कळा पाहून मराठ्यांशीं जोराचा झगडा करण्याची त्यांनी
तयारी चालविली. नवीन जहाजें वगैरे बांधिलीं; लोकांवर जास्त कर बसवून
जुलूम केले. स. १७३४ त त्यांनीं ठाण्यास मोठा कोट बांधण्यास सुरवात केली.
वर्ष सहा महिन्यांत तें काम संपविण्याचा त्यांचा विचार होता, परंतु स. १७३७
पावेतोंही कोट सर्व पुरा झाला नाहीं. इकडे त्यांनी हिंदूंचा छळ निकरान सुरु
केल्यानें काठींतील लोक भराभर मराठ्यांस सामील होऊ लागले. त्यांनी हिंदूंचा
केलेला छळ हेंच पुढील युद्धाचें कारण होय.

मार्च ता. ३ स. १७३४ रोजीं बाजीरावानें मुंबईच्या गव्हर्नर जॉन हॉर्न
यास पत्र लिहिलें, आणि अंताजी रघुनाथाचें इनाम जें फिरंग्यांनी अन्यायाने
जप्त केलें, त्याची चौकशी करून तें परत देवविण्याची तजवीज करा, असें
सांगितलें. आम्हांस या जमीनींतील पडतां येत नाहीं, असा मुंबईचे गव्हर्नरानें
बाजीरावास जबाब पाठविला. त्यानंतर बाजीराव व अंताजी हे फिरंग्यांवर स्वारी
करण्याच्या खटपटीस लागले. बाजीरावानें ता. २७ मे १७३४ रोजीं अंताजीस
लिहिलें कीं, ' तुम्ही लिहिला मनसुबा बहुत उत्तम. तरी तुम्हीं बहुत बहुत
जलदीनें पत्राचाही विलंब न लावतां हुजूर येणें. विचार करून टाकोटाक तेच
क्षणीं तुमची रवानगी करूं. ' चिमाजीआप्पा एका पत्रांत अंताजीस लिहितो,
' तुम्ही फिरंगी यांचे परम शत्रु आहां हें फिरंग्यांस फारच असह्य. यास्तव
त्यांचे हद्दीपासून चार पांच कोसांवर दूर राहणें. बेलापुरचें राजकारणही राखून
ठेवणें.' ता. २३-१०-१७३५ रोजीं बाजीराव लिहितो, ' अखंडित लक्ष्मी आलंकृत
राजमान्य राजश्री अंताजी रघुनाथ गोसावी यांसी, सेवक बाजीराव बल्लाळ प्रधान
नमस्कार. सु. खंमस सल्लासीन मया व आलफ. तुम्हीं पत्र पाठविलें तें पावलें.
कार्याचा मजकूर व सेनासमुदाय पाहिजे, त्याचा अर्थ विस्तारें लिहिला तो
कळला; व कित्येक अर्थ राजश्री केशव लिंगोजी यांनीं विदित केला. ऐशियास
कार्य करावें हें अत्यावश्यकच आहे. जागां जागां जमाव गुंतला आहे, तो
मोकळा करून आणावयास पौर्णिमेची संधि अनुकूल पडत नाहीं. या करितां
जमाव करून अमीवास्येस कार्यभाग निश्रयरूप करावाच. जमाव व फौज तयार
करीत असों. तुम्ही लागभाग, वाटा तिटा, हलेलागे, दोरेसोरे, राजश्री वासुदेव
जोशी यांचे निदर्शनास आणून देणें. अतःपर कार्यकर्तव्यच, दुसरा विचार नाहीं.'