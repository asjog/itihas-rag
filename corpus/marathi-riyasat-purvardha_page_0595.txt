स. १६८५च्या आरंभींच चार हुशार सरदारांचे हाताखालीं दहा हजार मराठ्यांची एक टोळी रायगडाहून अशा तडफेनें उत्तरेकडे गेली, कीं कोणासही त्यांचा मागमूस लागण्यापूर्वी बऱ्हाणपुरापर्यंत सर्व मुलूख त्यांनीं जाळून लुटून फस्त केला. औरंगजेबानें अहमदनगराहून बहादुरखानास सहा हजार फौज देऊन त्यांचे पाठलागास पाठविलें; परंतु बहादुरखान व मराठे यांच्या मधलें अंतर सहा दिवसांहून कधीं कमी पडले नाहीं. शेवटीं बऱ्हाणपुरचे संरक्षणाकरितां बादशहानें आपला चवथा मुलगा कामबक्ष यास बाराहजार फौजेसह पाठविलें. मनूची म्हणतो, ‘ अशा रीतीनें संभाजीस जिंकणें तर बाजूच राहिलें; पण उलट संभाजीनेंच बादशहास पुरेपुरे केलें. बादशहाच्या फौजेस जाणारें धान्य व सामान लुटावें; उंट, घोडे, खेचरें वगैरे जनावरें पकडून न्यावीं; जो कोणी पुढें येईल त्यास कापून काढावें; आपल्या उपयोगी असेल तें ठेवून, बाकीच्याचा नाश करावा. एखादा मोठासा सरदार कब्जांत आला, तर त्याजकडून भला मोठा दंड उकळून मग त्यास सोडावें. अशा रीतीनें त्यांजजवळ इतकें सामान जमे कीं, तें घेऊन जाण्यास अडचण पडे; म्हणून ठीकठिकाणीं मोठमोठे बाजार भरून तें सामान विकीत. अशा बाजारांत मूळचे मालक किंमत भरून आपला माल सोडवून घेत. ’

येणेंप्रमाणें तीन वर्षांची सक्त मेहनत फुकट जाऊन ही मोहीम संपली. बादशहाची पहिली हिंमत पुष्कळच खचली. त्याची बरीच निराशा झाली. शिवाजीच्या मरणाबरोबर मराठ्यांचें तेज लयास गेलें नाहीं, त्याचा मुलगा पाणीदार आहे, युद्ध करून तो आपल्या हातीं लागावयाचा नाहीं, अशी बादशहाची खात्री झाली. तेव्हां नाइलाजास्तव मराठ्यांचा नाद त्यानें सोडून दिला. त्याचा मुलगा अकबर संभाजीजवळ राहत होता, तो त्याचे कब्जांत आला नाहीं. सारांश, बादशहानें आपला मोर्चा संभाजीवरून काढून तूर्त विजापुराकडे फिरविला. तेव्हां नजीक असलेल्या मोगल फौजेवर दाब ठेवण्याकरितां संभाजी पन्हाळा व विशाळगड यांचे दरम्यान राहूं लागला. त्या वेळीं बारद्वारी नांवाची एक जागा संभाजीनें आपणासाठीं किल्ल्यावर तयार केली, ती संभाजीची खूण म्हणून अद्यापि तेथें दाखविली जाते.