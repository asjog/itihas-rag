सख्य ठेविलें आणि कोणाशीं अतिप्रसंग न करितां युक्तीनें वागून त्यानें बुडत्या
बादशाहीस बराच हात दिला. त्या वेळीं उत्तरेकडून शीख, दक्षिणेकडून जाठ व
पूर्वेकडून रोहिले असे तीन शत्रू बादशाही प्रदेशावर ताव मारून आणि एक-
मेकांशी संगनमत करून, दिल्ली शहराच्या बाहेर बादशहाचा अंमल बिलकूल चालूं
देत नव्हते. जाठीनीं आपल्या पदरी फ्रेंच सेनापति नबाब रीन मॉडेक, जर्मन
योद्धा समरू व गोसावी सरदार हिंमतबहाद्दर याँस ठेविल्यामुळे त्यांचें महत्त्व फार
वाढलें. आग्रा शहर व किल्ला स. १७६१ च्या मे महिन्यांत सुरजमल्ल जाठानें
हस्तगत केला तो तेव्हांपासून बहुतेक जाठांच्याच ताब्यांत होता. त्यामुळे
जाठांच्या चढाईस उग्र स्वरूप प्राप्त झालें. त्यांच्या भरतपुर राजधानीच्या सर्व
दिशांस जाठांचें वजन वाढून बादशहाच्या निर्वाहास प्रदेशच राहिला नाहीं. पलीकडे
रोहीलखंड सर्व झबेताखानानें व्यापिलें होतें. अशा वेळीं स. १७७१-७२ त मराठे
सरदार फौजा घेऊन दिल्लींत शिरले. फ्रंक्लिन लिहितो, 'मीर्झा नजफखानानें मरा-
ठयांची मदत घेऊन झबेताखानाचा पाडाव केला; आणि सहारणपुर सुद्धां त्याचा
प्रदेश हस्तगत केला. फक्त घोसगड मात्र झबेताच्या ताब्यांत राहिला. तेथे त्याचीं
बायकामुलें राहत असत. या पराक्रमावरून नजफखानावर बादशहाची मर्जी
बसली, आणि त्याला त्यानें अमीरुल उमराव केलें. बादशहाचा स्वभाव भित्रा,
आळशी व चलचित्त होता. त्याच्या अंगी थोडे तरी पाणी असतें, तर नजफ-
खानानें त्याचा जम चांगला बसवून दिला असता.' या कामीं तुकोजी होळकर,
महादजी शिंदे व विसाजीपंत बिनीवाले, यांचें साहाय्य नजफखानास होतें. पण
नारायणरावाचा खून झाल्याचें वर्तमान आल्यावर हे मराठे सरदार लगबगीनें
उत्तरेकडील उद्योग सोडून परत फिरले, ते स. १७७४ च्या उन्हाळ्यांत उज्जेन
इंदुरास आले, तोंच इकडून रघुनाथरावही त्यांच्यापाशीं जाऊन पोहोंचला.
मराठी फौजा परत येतांच इटावा, आग्रा वगैरे ठाणीं मराठ्यांच्या ताब्यांत होतीं
तींही नजफखानानें हस्तगत केलीं.

रोहिल्यांचा बंदोबस्त करीत असतांच नजफखानाची नजर जाठांवरही होतीच.
पंजाबांतील शीखांचा व या जाठांचा मिलाफ असून सर्वच चहुंकडून उठले होते.
अशा संकटांत नजफखानानें अनेक साथीदार जमवून व पुष्कळ दिवस सारखा
खपून जाठांचा पाडाव केला. त्या वेळीं अब्दुल अहदखान नांवाचा एक सरदार
बादशहाच्या मर्जीतला होता, त्याला बादशहानें मज्जुद्दौला असा किताब देऊन