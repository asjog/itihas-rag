सत्ता तिळतिळ कमी होत आहे आणि अशा प्रकारें ती लवकरच लयास जाणार; असें शिवाजीच्या दूरदर्शी डोळ्यांस दिसल्याशिवाय राहिलें नाहीं.

शिवाजी सुटून गेला, यांत जयसिंग व विशेषतः रामसिंग यांचें अंग असलें पाहिजे, असा संशय येऊन त्यांजवर बादशहाची इतराजी झाली. शिवाजी दिल्लीस निघून गेल्यावर, विजापुरकरांशीं लढण्यांत जयसिंगास फारसें यश आलें नाहीं. समोरासमोर युद्ध न झाल्यामुळें, विजापुरच्या फौजेनें जयसिंगास हैराण केलें. यांत गोवळकोंड्याची विजापुरकरांस मदत होती. त्यानें बादशहाकडे ज्यास्त फौज मागितली, ती त्यास मिळाली नाहीं. तेव्हां तो विजापुरचा वेढा उठवून परत औरंगाबादेस गेला. बादशहानें रामसिंगास दरबारास येण्याची मनाई करून जयसिंगास परत बोलाविले, आणि त्याचे जागीं जशवंतसिंग व शहाजादा मुअज्जम यांस दक्षिणेंत सुभेदार नेमिले. ह्याप्रमाणें तो वयातीत शूर रजपूत राजा दिल्लीस परत जात असतां रस्त्यांत बऱ्हाणपुर येथें मरण पावला, (१२ जुलै १६६७). मनूची म्हणतो, ‘औरंगजेबाच्या सांगण्यावरून राजा जयसिंग बऱ्हाणपुर येथें विषप्रयोगानें मरण पावला. ही बातमी ऐकून औरंगजेबाचा जीव शांत झाला. कारण हा डोईजड सरदार त्यास दृष्टीसमोर नको होता. सुजावर चालून जात असतां पुष्कळदां औरंगजेब जयसिंगाचे कब्जांत एकटा सांपडला होता, आणि जयसिंगानें त्यास सहज मारून टाकिलें असतें. औरंगजेबावर सर्व उपकार जयसिंगाचे होते. त्यानेंच दिल्लीचा बचाव केला. दाराचा मुलगा सुलेमान शेको ह्यास त्यानेंच पकडून आणिलें. जयसिंगामुळेच शिवाजीचा बंदोबस्त झाला. ह्या सर्व उपकारांची फेड, मनूची म्हणतो, वरप्रमाणें औरंगजेबानें केली ! जशवंतसिंगाची अशीच वाताहत त्यानें केली.’ ह्या रजपूत राजांचें स्वत्व किती नाहींसें झालें होतें हें ह्यावरून दिसून येतें आणि शिवाजीच्या उद्योगाची किंमत कळू लागते. पुढें दिलीरखान यासही बादशहानें थोडे दिवस माळव्यांत बदलिलें. याप्रमाणें वरचेवर सरदार बदलण्यानें बादशहाचें अतोनात नुकसान झालें. जशवंतसिंगाचा अगोदरच शिवाजीनें परिचय करून ठेविला होता. तो मोठा उदार, शूर व हिंदु धर्माचा अभिमानी असल्यामुळें, त्याच्याहातून शिवाजीस अपाय होण्याचा विशेष संभव नव्हता. शिवाय त्याजवर खुद्द बादशहाचाही फारसा भरंवसा नव्हता.