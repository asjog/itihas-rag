जी हद्द व व्यवस्था आज आहे तिच्यांतच त्यानें संतुष्ट राहिलें पाहिजे. हीच स्थिति कायम राखण्याबद्दल इंग्रज सरकार बांधलें गेलें आहे. ” परंतु हा त्याचा कयास फार वेळ टिकला नाहीं, हें पुढील हकीकतीवरून स्पष्ट होईल. वेल्स्लीच्या धोरणाचा अर्थ असा कीं संस्थानें व इंग्रज सरकार यांचा जो पूर्वी समान दर्जा होता तो नाहींसा होऊन इंग्रज सार्वभौम व संस्थानें मांडलिक बनलीं.

पुढें लॉर्ड मिंटोची कारकीर्द सुरू झाली तेव्हां युरोपांत नेपोलियनची सत्ता परमावधीस पोंचली होती, आणि आशिया खंड जिंकून हिंदुस्थानावर येण्याचे त्याचे मनोरथ पुनः उचंबळूं लागले होते, त्यामुळे हिंदुस्थानांतील आपली सत्ता कायम टिकविण्याकरितां हिंदुस्थानाबाहेरील परिस्थितीकडे दृष्टिक्षेप करणें लॉर्ड मिंटो यास जरूर पडले. या संबंधाचा पहिला प्रसंग त्यानें मुद्दाम उत्पन्न केला. इराण, अफगाणिस्तान, सिंध येथील राज्यकर्ते आणि पंजाबचा रणजितसिंग यांजकडे आपले वकील पाठवून स्नेहसंबंध जोडण्याचा उपक्रम मिंटोनें केला. त्याचा जरी तात्कालिक परिणाम झाला नाहीं तरी तेव्हांपासून इंग्रज राजकारणाला निराळेंच स्वरूप प्राप्त झालें, हें ध्यानांत ठेवलें पाहिजे. आपला व्यापार सुरक्षित राहवा, आणि परचक्रापासून कोणताही बाध त्यास येऊं नये, अशा तजविजी मिंटोनें हातीं घेतल्या. आफ्रिकेच्या दक्षिण टोकाचा प्रदेश केप्-ऑफ्-गुड-होप इंग्रजांचे ताब्यांत आला. स. १८१० त लॉर्ड मिंटोनें हिंदुस्थानांतून आरमार पाठवून जावा बेटांतून फ्रेंचांस हुसकून दिलें, त्याच वेळीं मॉरिशस बेट फ्रेंचाकडे होतें तें इंग्रजांनीं जिंकलें. हीं नाक्याचीं ठिकाणें इंग्लंडचे ताब्यांत आल्यामुळे स. १८१५ त नेपोलियनचा पाडाव झाल्यावर इंग्रज सत्तेची व व्यापाराची वाढ झपाट्यानें होऊं लागली. हिंदुस्थानांतही त्यांची सत्ता निर्बाध झाली. मात्र सिंदे, होळकर, गायकवाड व भोसले हे मराठी राज्याचे चार मुख्य घटक प्रसंगीं एक होऊन आपणांस दगा देतील कीं काय एवढीच धास्ती मिंटो यास होती. तथापि मिंटोनें कोणतेंही युद्धकृत्य अंगावर घेतलें नाहीं. पुण्यास एल्फिन्स्टन यास त्यानें उच्छृंखल होऊं दिलें नाहीं. अनेक विषयांत व्यवस्थित राज्यकारभाराची सुरुवात करून त्यानें देशांत स्वास्थ्य उत्पन्न केलें. तेणें करून वेल्स्लीच्या वेळच्या पैशाच्या अडचणींचें निरसन झालें, त्याचा फायदा पुढें लॉर्ड हेस्टिग्सनें पूर्णपणें करून घेतला. ( प्रिन्सेप्; लॉयल. )

२ स. १८०५ नंतरचें हिंदी राजकारण,—लॉर्ड हेस्टिंगस.— स०
१८०३ पासून स० १८०५ पर्यंत इंग्रज मराठ्यांचीं युद्धें होऊन त्यांत इंग्रजांची