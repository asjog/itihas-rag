अशा रीतीनें रूढ झाला. दीड वर्षाच्या या स्वारींतील एक सामाजिक परिणाम, एवढ्याच पुरता या गोष्टीचा येथें उल्लेख केला आहे. बाकी अशा रीतीनें सालोसाल महाराष्ट्रांतील हजारों लोक उत्तरेंत संचार करूं लागल्यामुळें आचाराविचारांत व राहणींत उत्तरेचे प्रकार महाराष्ट्रांत शिरून सामाजिक बाबतींत इकडे मोठेच फरक पडत गेले, आणि खुद्द पेशवाही स्त्रैण झाला, हें पुढें योग्य स्थलीं सांगण्यांत येईल.

९. भेलशाची स्वारी बुंदेलखंडची व्यवस्था, (१७४४-४५):—
सन १७४४ त नानासाहेबानें बाहेर मोठी स्वारी केली नाहीं. पुण्याचे आसपास व कोंकण आणि सातारा एवढ्या टापूत त्याचें लक्ष होतें. ता. २० नोव्हेंबर १७४४ पासून १ ऑगस्ट १७४५ पावेतों उत्तर हिंदुस्थानांत त्यानें स्वारी केली, त्यास भेलशाची स्वारी म्हणतात. तारीख २१ मार्च रोजी भेलसा हस्तगत झालें; आणि भोपाळचा फैजमहंमदखान याजबरोबर पिलाजी जाधवानें तह केला. त्याचे मुळखापैकीं निम्मे वांटणीचे सबंध महाल भेलसेपैकीं तालुके १५॥ पेशव्यांस मिळाले [ भा. व. शकावलि पृ. २० ]. भेलशाच्या या स्वारीसंबंधानें खालील उल्लेख दामोदर महादेव हिंगण्याचे पत्रांत आहे. हें पत्र २३ जून स. १७४५ त भेलशाच्या लष्करांतून लिहिलेलें आहे [ रा. खं ६ ले. १७४ ]. ‘ आम्ही पादशाही लष्करांतून सार्वभौमापासून रुकसत जाहलो. रुकसतीचे समयीं श्रीमंतांस हत्ती, घोडा, खिलत, जवाहीर व फर्मान इनायत केला; व आम्हांस हत्ती, खिलत व मोत्यांचा चौकडा देऊन रुकसत केलें. तेथून दिल्लीस येऊन ती. बापूची आज्ञा घेऊन लष्करांत आलों. श्रीमंतांची बुंदेलखंडांत भेट झाली. पादशाही इनायत घेऊन बहुत खूष जाहले. तदनंतर बुंदेल्यांची मामलत करून देशाकडे कूच केलें. मजल दरमजल देशास येतात. आम्हीही समागमें देशास येतों. ती. बापू पादशाहापाशीं