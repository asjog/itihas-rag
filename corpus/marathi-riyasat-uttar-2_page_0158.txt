अद्यापि फौजेचे येण्याचा मार्ग दिसत नाहीं. आतां फौज येऊन तरी उपयोग काय ! यांचें व सरकारचें वांकडें आहे असा जाहिराणा हिंदुस्थानच्या दृष्टीस पडला. साऱ्या हिंदुस्थानांत दोन स्तोमें जाहलीं आहेत. राजपुतांचा एक स्तोम; आणि गुलाम कादर, इस्माईल यांचा एक स्तोम. पातशहाची व नजफकुलीची लढाई जाहली. त्यांत नजफकुलीनें हजरतास दाबिलें. तेव्हां नजफकुलीशीं सलूख करून ते दिल्लीस गेले. त्यांचे मनांत आतां सहसा दिल्लीबाहेर निघावयाचें नाहीं. या गुलामाचें तोंड पाहूं नये. अंतस्थ लक्ष एकनिष्ठ पाटीलबावांकडे आहे. अनूपगीर गोसावी जवळ राहतात. फौजेची मुखत्यारी त्यांस देणार. पाटीलबावांचीं पत्रें यास गेलीं कीं, गुलाम कादर व इस्मईल बेग यांचे खुळांत तुम्हीं न यावें. फत्ते झाल्यानंतर तुम्हांशीं दुसरा अर्थ होणार नाहीं. या हिंमतबहादराशीं महादजीनें इतक्या नरमाईचें व अत्यंत उदार वर्तन केलें असतांही तो आपली फितुरी सोडीना, तेव्हांच पुढें त्यास तंबी देण्याचा प्रसंग आला.

शहाजादा जवानबख्ताचें आख्यान येथेच संपविलें पाहिजे.बापलेकांचें जुळेना, तेव्हां आग्रा प्रांताची सुभेगिरी आपल्या नांवाने करून घेऊन तो प्रांत ताब्यांत घेण्यासाठीं तो पुढें आला. इकडे इस्मईल बेग शिंद्याच्या ताब्यांतून आग्रा किल्ला हस्तगत करण्याच्या उद्योगांत होता, त्यास जाऊन जवानबख्त भेटला. दोघांनीं मिळून मराठ्यांस घालवून द्यावें अशी तयारी केली. पण फौजेस पैसा पाहिजे तो तर कोणाजवळच नसल्यानें त्याबद्दल आपसांत झगडे होऊं लागले. इकडे गुलाम कादराची नजर शहाजाद्यावर होतीच. इस्मईल बेगचे साह्यास म्हणून गुलाम कादर डीगजवळ आला. त्यानें शहाजाद्यास पकडून कैद करण्याचा घाट रचिला. हें कळल्यावर तो शहाजादा दिल्लींतील या भानगडींस वैतागून आणि सर्वस्वावर पाणी सोडून लगोलग निघून परत बनारसला गेला आणि दुर्दैवानें तेथें आजारी पडून ता. १ जून स. १७८८ रोजीं एकाएकीं मरण पावला. मरणापूर्वी त्यानें आसन्न स्थितींत चार ओळींचें पत्र कॉर्नवालिसला लिहविलें कीं, 'मी आतां जगत नाहीं. आपण कृपा करून माझ्या मुलांबाळांचा सांभाळ करा, त्यांस अंतर देऊं नका. ' ही त्याची इच्छा इंग्रजांनीं पूर्ण केली. पूर्वी बनारसहून दिल्लीस निघतांना त्यानें इंग्रज बादशहा तिसरा जॉर्ज यास स्वदस्तुरचें पत्र लिहून आपली करुण कहाणी कळविली, आणि मदतीची याचना केली, तें पत्र फ्रँक्लिननें समग्र दिलें