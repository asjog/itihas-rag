हेही असेच सोडून परत आले. आबा पुरंदरे व विठ्ठलराव विंचूरकर हे पुढें बरोबर
गेले. कसेंही करून दौलतराव सिंद्याजवळ पोंचावें अशी एकच तोड बाजीरावास उरली.
पण ती सिद्धीस जाण्याचा संभव दिसेना, म्हणून सिंद्याकडे जाण्याचा बेत फसल्यास
त्यास गत्यंतर राहिलें नाहीं, तेव्हां शरण जाण्याचे विचार त्याच्या मनांत घोळूं लागले.
ता० ५ मे रोजीं तापी उतरून तो चोपडा येथें गेला. तेथून पुढें सँधव्यावरून
इंदुरास जाण्याचा त्याचा बेत होता. पण सँधव्याचें ठाणें यापूर्वीच इंग्रजांनीं हस्तगत
केलें असल्यामुळें तिकडून जाण्याचा त्याचा मार्ग खुंटला. अर्थात् शरण जाण्याशिवाय
दुसरा इलाजच त्यास उरला नाहीं. म्हणून चोपड्याहून माल्कमकडे बोलणें करण्यास
माणसें पाठवून बाजीराव पूर्वेस बऱ्हाणपुरचे बाजूस आशीरगडचे उत्तरेस पांच मैल
धूळकोट येथें गेला. आशीरगड किल्ला अद्यापि सिंद्याचे ताब्यांत होता, तेथें आपणास
आश्रय मिळेल अशीहि बाजीरावाची अपेक्षा होती. बाजीराव उत्तरेकडे जातो ही बातमी
ठिकठिकाणच्या इंग्रज अधिकाऱ्यांस पोंचतांच तेही सर्व बाजूंनीं त्यास घेरण्यास
नर्मदेकडे धावून गेले. आशीरगडचा किल्लेदार यशवंतराव लाड यानें व बाजीरावाचें थोडें
बहुत साह्य केलें. धूळकोट येथें मुक्काम असतां सर्व बाजूंनीं इंग्रजांनीं आपणास
घेरलें अशी बाजीरावाची खात्री झाली. तेव्हां त्यानें आनंदराव यशवंत चंदावरकर
( निसबत रघूत्तमराव ) व हणमंतराव लिमये व रामचंद्र भोजराज * हे आपले
वकील माल्कमकडे पाठविले, ते ता. १६ मे रोजीं महू येथें पोचले. त्यांजवळ बाजी-
रावानें स्वदस्तूरचें पत्र दिलें होतें. पत्रांत माल्कमची भरपूर स्तुति होती. “ माझे
अत्यंत जुने दोस्त तीन. पैकीं कर्नल क्लोज दिवंगत झाले, दुसरे जनरल वेस्ली
स्वदेशीं आहेत, आणि तिसरे आपण. आपण आजपर्यंत अनेकांचा सांभाळ करून
त्यांस पदरांत घेतलें आहे. सिंदे, होळकर वगैरे सरदारांवर मेहरनजर करून आपण
त्यांचा सांभाळ केला आहे तर या संकटसमयीं मलाही आपण हात देऊन माझा
निभाव करावा. ” असा पत्राचा आशय होता. पत्रांत स्पष्ट मुद्दा कांहींच नव्हता.
तथापि कांहीं अटींवर बाजीराव स्वाधीन होण्यास कबूल आहे असा पत्राचा मतलब
माल्कमनें घेऊन त्याप्रमाणें त्यानें वकिलांशीं बोलणें केलें, तो संवाद असा:—
   वकील—आपणच बाजीरावाचे भेटीस चला.
   माल्कम – मला येथून जातां येत नाहीं, मी जबाब लिहून तुमचे जवळ देतों,
आणि बरोबर माझे दोन मदतनीस देतों, ते बाजीरावास भेटतील.