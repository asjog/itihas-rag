वर तपशीलवार दिलेला आहे तो येथें ध्यानांत आणिला पाहिजे. या तहानें
पेंढाऱ्यांचे युद्धांत ‘ तुम्हांस मनापासून साह्य करूं ’ असें सिंद्यानें आपणास बांधून
घेतलें. सिंद्याचा वकील रामकृष्ण भास्कर व इंग्रजांचा कॅप्टिन क्लोज यांनीं हा तह
घडवून आणिला. शिंदे व बाजीराव दोघेही नेभळट वृत्तीचे इंग्रजांशीं चढाईनें
वागण्यास अगदीं असमर्थ होते. खुद्द एल्फिन्स्टन लिहितो, “ बाजीरावाच्या नेभळट
स्वभावामुळेच या वेळीं मराठ्यांची बाजू यशस्वी झाली नाहीं. आम्ही वारंवार पेशव्यास
दरडावून त्याजकडून पाहिजे तशा अटी कबूल करून घेतल्या. त्यांत बाजीरावाचे
ऐवजीं दुसरा एखादा शूर व तरतरीत पेशवा असता तर आमची गत काय झाली
असती याचा विचार करणें फारसें कठिण नाहीं. इंग्रजांवर जोरानें चढाई करण्याचीं
सर्व साधनें मराठ्यांकडे या वेळीं भरपूर होतीं. फौजा, पैसा, शस्त्रास्त्रें, दारू गोळा
इत्यादि सर्व कांहीं सिद्ध होतें. पण दक्षिणेंत बाजीरावानें किंवा उत्तरेंत दौलतरावानें
यत्किंचित् हिंमत दाखविली नाहीं. उलट त्यांनीं राष्ट्रद्रोहच केला असें म्हणावें
लागेल.” दौलतरावाचें वर्तन विशेष लक्षांत ठेवण्याजोगें आहे. अंबूजी इंगळे सन
१८०९ सालीं मरण पावला, तेव्हां गोहद व ग्वालेर हे परगणे त्याच्या जहागिरींत
मोडत असलेले आपल्या ताब्यांत घेण्याची संधि दौलतरावानें फुकट घालविली
नाहीं. स. १८१० सालीं ग्वालेरीस जाऊन दौलतरावानें आपल्या लष्कराची
छावणी केली, ती अद्याप पावेतों लष्कर या नांवानें प्रसिद्ध आहे. दौलतरावाच्या
अंगीं थोडीशी करामत असती तर या अखेरच्या धामधुमींत मराठी राज्याचा
जम बसविण्याची त्यास चांगली संधि होती. इंग्रजांनीं आपलें चढाऊ धोरण बंद
ठेविलें होतें. यशवंतराव होळकर मरण पावल्यामुळें त्याचा एक जबरदस्त प्रतिस्पर्धी
नाहींसा होऊन सर्व हिंदुस्थान त्यास मोकळें होतें. राजपूत राजांवर त्याची हुकमत
कायम होती. सर्जेराव घाटगे, अंबूजी इंगळे वगैरे सरदार नाहींसे झाल्यानें दौलतरावास
आपला पराक्रम दाखविण्यास पुष्कळ वाव होता. त्याचे वय या वेळीं तीस वर्षांचें असून
नाना तऱ्हेच्या माणसांचा, प्रकरणांचा व समस्त हिंदी राजकारणाचा त्यास भरपूर अनु-
भव आलेला होता. किंबहुना सन १७९५ पासूनच्या हिंदी राजकारणाच्या प्रखर ताप-
लेल्या भट्टींतून तो चांगलाच तावून सुलाखून व पुष्कळसा होरपळून निघालेला होता.
नर्मदेपासून सतलज पर्यंतच्या प्रदेशांत त्याची प्रत्यक्ष हुकमत होती. याच वेळीं हिंदच्या
क्षितीजावर दुसरा एक पराक्रमी तारा, पंजाबचा केसर रणजितसिंह उगवला होता.
पण रणजितसिंहापेक्षां पुष्कळ गोष्टींची अनुकूलता दौलतरावास ज्यास्त होती. एवढेंच :