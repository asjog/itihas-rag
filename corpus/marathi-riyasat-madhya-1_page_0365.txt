उद्योगास मोकळे झाले. माळवा व बुंदेलखंड हा मुख्य पाया झाल्यानें तेथून बादशाहीत हात घालण्याचें काम सुलभ झालें. यावरून बाजीरावाच्या आयुष्य-क्रमांत स. १७३१ हें साल महत्त्वाचें समजलें पाहिजे. पुढें लवकरच हबशाची मोहीम स. १७३३त बाजीरावानें अंगावर घेतली, त्याच सालीं छत्रसाल वारला; आणि बुंदेलखंडचा मोठा भाग त्याचे कब्जांत आला. (शा.रो.१९८,ब्र.ले.४४.).

हा राज्याचा फैलाव एकंदर व्यवहारांचें अनुसंधान ठेवून ध्यानांत आणावा लागतो. बाळाजी विश्वनाथाचे वेळेस मातुःश्री व मंडळी यांस सोडवून दक्षिणेची सनद घेणें एवढाच हेतु होता. परंतु बाजीराव बाहेर संचार करूं लागतांच त्यास निजामुल्मुल्क, बंगश, सरबुलंदखान इत्यादि प्रांतिक अधिकाऱ्यांचे व बादशहाच्या सल्लागारांचे डाव कळून आले. त्यांत हात घालून मराठशाहीचा फैलाव करण्याचा त्याचे मनाचा निश्चय झाला. या कामीं उपयोगी पडणारे योग्य इसम त्यानें हाताशीं घेतले. सर्वांचे ठिकाणीं या उपक्रमाची योग्य धमक त्यानें उत्पन्न केली. परंतु हें राजकारण शांतिब्रह्म शाहूस घरीं बसल्या कळण्या-जोगें नव्हतें. बादशाहीवर आघात करूं नये एवढेंच अशक्य सूत्र तो जाणत होता. अठराव्या शतकांत इंग्लंडांत राहणाऱ्या ईस्ट इंडिया कंपनीचे चालकां-सारखी शाहूची मनोवृत्ति होती. व्यापार करावा, राजकारणांत पडून लढाईचीं वगैरे नसतीं लफडीं उपस्थित करूं नयेत, असें कंपनीचे चालक हिंदुस्थानांत वापरणाऱ्या आपल्या हस्तकांस जीव तोडून सांगत, परंतु त्यांचा तो उपदेश धाब्यावर बसवूनच येथील अधिकाऱ्यांनीं राज्याची स्थापना केली. तशांतलाच थोडाबहुत प्रकार शाहू व पेशवे यांचा दिसून येतो. लष्करी दृष्टीनेही शाहूचा समज अशक्य कोटींतला होता. चौथाई वगैरेचे हक प्रांतिक सुभेदारांनीं लिहून दिले किंवा बादशहानें कबूल केले ह्मणजे ते लागलेच कायम होऊन पदरांत पडले असें शाहूस वाटे. परंतु तसा प्रकार बिलकूल नव्हता. सालोसाल फौजा जमवून स्वाऱ्या कराव्या लागत, त्यांत उपस्थित होणाऱ्या युद्ध प्रसंगांस तोंड द्यावें लागे, आणि इतकें करून मुलखांत शांतता प्रस्थापित करावी, तेव्हांच खंडणीचा वगैरे पैसा पदरांत पडे. हा सर्व प्रकार किती जोखमेचा व त्रास-दायक होता याची कल्पना शाहूस नव्हती. सरदारांचे विजय ऐकून खुशी दाख-विण्याचेंच काम बहुधा शाहू करी; पुढें पुढें त्यानें बाहेरचा सर्वच व्याप पेशव्यां-कडे सोंपून दिला.