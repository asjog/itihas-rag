अशी त्यांची भावना होती. ते सर्व मोठे उदार व धार्मिक होते. ' सत्याश्रय, ' 'पृथ्वीवल्लभ,' ' प्रभूतवर्ष, ' ' समस्तभुवनाश्रय,' इत्यादि त्यांनीं स्वीकारिलेलीं विशेषणें त्यांच्या कर्तव्यपरायणतेचीं निदर्शक आहेत. ब्राह्मणांस व देवस्थानांस दिलेल्या असंख्य देणग्यांचे ताम्रलेख उपलब्ध आहेतच. शिवाय मंदिरें, लेणीं, किल्ले, तलाव इत्यादि त्यांचीं अनेक उपयुक्त कामें अद्यापि जिवंत आहेत. बिल्हणाचें 'विक्रमांकदेवचरित्र,' विज्ञानेश्वराची 'मिताक्षरा,' ज्ञानदेवाची 'ज्ञानेश्वरी' इत्यादिकांवरून विद्येस त्या राजांचा मोठा आश्रय होता असें दिसतें. अनेक राजांस संस्कृतभाषा उत्कृष्ट येत होती. ब्राह्मण बहुधा यज्ञयागांत व ग्रंथलेखनांत निमग्न असत. उत्तरोत्तर ते राजकामांत, युद्धांत व इतर धंद्यांत पडूं लागले. गांव-पंचायतीची व्यवस्था सर्वत्र चालू होती, आणि परचक्र आलें अगर देशांत युद्धप्रसंग झाले, तरी ह्या गांवपंचायतींमुळें समाजाचे व्यवहार सुरळीत चालत. पुढील मराठशाहीच्या स्थितीशीं हे प्रकार ताडून पाहतां येतील.

२. मराठा घराण्यांची उत्पत्ति.—पहिल्या प्रकरणांत प्राक्कालीन राजवंशांची हकीकत दिली आहे, तिजवरून हल्लींच्या मराठे घराण्यांची उत्पत्ति कशी झाली हें अनुमानितां येईल. उत्तरेंतून आर्यलोकांचीं निरनिराळीं घराणीं निरनिराळ्या वेळीं महाराष्ट्रांत आलीं. त्यांनीं निरनिराळ्या भागांत वसाहती केल्या, त्यांस नवीन नांवें दिलीं, आणि तेथें आपले आचारविचार चालू केले. नंतर त्यांनीं ठिकठिकाणीं अनेक लहान मोठीं राज्यें स्थापन केलीं. कित्येक राज्यें फार भरभराटींत आलीं; कित्येक महामंडलेश्वरच्या म्हणजे मांडलिक स्थितीत राहिलीं. कित्येकांस राज्यपद-प्राप्ति झालीच नाहीं; ते केवळ मोठया राजांच्या पदरीं थोडींबहुत वतनें संपादन राहिले. ह्या सर्व घराण्यांचे एकमेकांशीं व उत्तरेंतील घराण्यांशीं शरीरसंबंध होत असत. पाडाव झालेल्या घराण्यांतील राजकन्यांचे विवाह पुष्कळदां जेत्यांच्या घराण्यांशीं होत. चालुक्य, राष्ट्रकूट, भोज, रट्टे, राष्ट्रिक, मौर्य, कदंब, सेन्द्रक, शिलाहार, यादव, होयसल वगैरे कित्येक वंशांचा इतिहास प्रत्यक्ष मिळतो. हे सर्व केव्हां तरी कारणपरत्वें दक्षिणेंत आले, व ह्यांच्या शाखा ठिकठिकाणीं पसरल्या आणि त्यांपासून हल्लींचे मराठ्यांचे वंश बनले असें दिसतें. ( पहा पिंपरी येथील राष्ट्रकूटांचा ताम्रपट-प्रभात, शके १८२८ ). ह्यांशिवाय आणखी