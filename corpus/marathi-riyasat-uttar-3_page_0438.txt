खंड वगैरे त्याचे अनेक समृद्ध प्रदेश हिरावून घेऊन सर्व बाजूंनीं त्यास घेरून
नागवून सोडिलें. वजिराची ही कहाणी अत्यंत हृदयद्रावक आहे. गंगा नदीच्या
कांठचे बनारसच्या बाजूचे चांगले प्रदेश इंग्रजांच्या हातांत आल्यानें त्यांना कधीं
पैशाची ददात उरली नाहीं. त्याच्याच जोरावर त्यांनीं मराठ्यांस नरम केलें. फ्रेंच
सत्तेचा उच्छेद करणें हें एक दिसण्यांत योग्य असें पोकळ कारण वेल्स्लीनें दाखविले.
मराठ्यांस आळा घालण्याचे काम वेल्स्लीनें हातीं घेतलें नसतें, तर पेशव्यांनीं जसे
छत्रपतीस बाजूस सारलें तसें सिंदे होळकरांनीं पेशव्यासही कैदेंत बसविलें असतें.
हडपसरच्या लढाईत यशवंतराव होळकराचा पराभव होण्याचा बेत आला होता, पण
केवळ स्वतःच्या धाडसानें त्यानें बाजू उलटवून त्या प्रसंगांत उत्तम विजय मिळविला.
पुढें वसईच्या तहानें मराठे सरदारांच्या मुसक्या बांधण्याचे काम वेल्स्लीनें
केलें, त्यासंबंधानें इंग्लंडांत भारतमंत्री लॉर्ड कॅसलरीघ यास मोठी धास्ती पडून त्यानें
वेल्स्लीला नियंत्रण घालण्याचा सडकून प्रयत्न केला. पण होऊन गेलेले प्रकार बदलणें
शक्य नव्हतें. वसईच्या तहाचा हा डाव मराठमंडळानें चांगला ओळखला; त्यामुळेच
ते इंग्रजांविरुद्ध आपली जूट बनविण्याच्या उद्योगास लागले, पण इंग्रज रेसिडेंटांच्या
वस्तादगिरीमुळे अशी जूट फलदायी होऊं शकली नाही. अल्पावकाशांत हिंदी
राजकारणाचा सबंद आराखडा वेल्स्लीनें साफ बदलून टाकला. यांत सुद्धां त्यानें
विशिष्ट योजना काय केली तें लक्षांत घेण्याजोगे आहे. मराठे सत्ताधीशांकडे त्यानें
सलंग प्रदेश कोठेही कायम ठेविले नाहींत. दोन मराठी संस्थानांच्या दरम्यान राजपूत,
जाठ, मुसलमान वगैरे कोणी तरी परकीय सत्ताधीश पाचर म्हणून त्यानें निर्माण
केला. तसेंच बंगाल, मद्रास, मुंबई वगैरे दूरदूरचे इंग्रजांचे प्रदेश तुटक होते ते मधले
तुकडे हस्तगत करून त्यानें सलंग केले. दिल्ली, आग्रा, अलीगड वगैरे नाक्यांचीं महत्त्वाचीं
ठिकाणें घेऊन व गंगा यमुनांचा दुआब व त्या नद्यांच्या कांठचे समृद्ध प्रदेश ताब्यांत
घेऊन इंग्रजी राज्याची हद्द त्यानें उत्तरेस हिमालय धरून थेट पंजाबास नेऊन
भिडविली. एकंदरींत सर्व हिंदुस्थानास त्यानें इंग्रजी सत्तेचें जबरदस्त कुंपण
घालून, मध्यंतरी आपल्या सोईचे रस्ते म्हणजे पायंडे त्यानें बनविले. खुद्द त्यानेंच हा
प्रकार खालील प्रमाणें वर्णिला आहे. "हिंदुस्थानांतील मुख्य मुख्य संस्थानें
इंग्रज सरकाराशी सामान्य बंधनांनीं निगडित झाली असून हा संबंध दृढ करीत जाणें
हेच प्रत्येक संस्थानाच्या हिताचे आहे. या संबंधामुळे आतां कोणाही संस्थानिकाला
दुसऱ्यावर ताव मारून आपली हद्द वाढविण्याची शक्ति राहिली नाहीं. प्रत्येकाची
