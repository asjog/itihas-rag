तयार होत असून तोही शूर व शहाणा होत चालला होता. त्यास आयुष्य
असतें तर त्यानें इतिहासांत आपलें नांव चिरस्थायी करून ठेविलें असतें.
सदाशिवरावाचा क्रोध मात्र अनावर होता. वास्तविक त्याच्याठायीं हा मोठा
दोषच होता. खऱ्या माणसास क्रोध बहुधा आवरत नसतो. पण राजकारणांत
पडलेल्या माणसानें क्रोधाचें वारें बिलकुल आपणास शिवू देतां नये. एवढा
दोष सोडला तर त्याचे सर्व गुण राज्याला पोषक असेच होते. शिंदे होळ
करांच्या फौजांनीं गिलच्यांची धास्ती खाल्ली होती, परंतु सदाशिवरावास
शत्रूची धास्ती अशी कधींच वाटली नाहीं. गिलच्यांस मारूं ही त्याची
हिंमत अगदीं अखेरच्या वेळेपर्यंत कायम होती. त्याचा सरंजामही तसाच
होता. इब्राहीमखानाच्या तोफखान्याची करामत शिंदे होळकर किंवा गिलचे
यांस माहीत नव्हती. हुजरातीचे निवडक स्वार व इब्राहीमखानाची कवायती
पलटणें ब तोफखाना यांच्या जोरावर आपण'सर्व शत्रु पादाक्रांत करूं अशी
सदाशिवरावास खात्री होती. बलाढ्य शत्रूसमोर पर्वताप्रमाणें छातीठोक उर्भे
राहण्याचें त्याचें धैर्य, पोटच्या पोरासारखी त्याची फौजेची जपणूक, सर्व
हिंदुस्तानाची सूत्रे आपल्या हातांत ठेवून चालावण्याची त्याची धमक, कामा-
मधील त्याची जबरदस्त उरक, त्याचें निर्लोभ व करारी आचरण, आणि
त्याच्या भव्य व तेजस्वी स्वरूपानें दुसऱ्यास नमवून सोडणारा त्याचा दरारा या
गुणांच्या जोरावर या स्वारींत तो यश मिळवणार, अशी लोकांची खात्री होती.
त्याच्या हातून चुका झाल्या, परंतु शेवटीं यश मिळालें असतें तर या चुका
केवळ सत्क्रियाच भासल्या असत्या. होळकरास त्यानें कधीही अयोग्य रीतीचें
उत्तर केलें नाहीं, सर्व प्रमुख मंडळींची नेहमी सल्ला घेऊन, स्वतःच्या विचारानें
काय करणें तें तो करीत असे. युद्धशास्त्राची विशिष्ट माहिती नसल्यामुळे डाव-
पेंचांत जरी त्याची चतुराई विशेष नसली, तरी निश्चय व शौर्य हे गुण त्याचे
अंगीं भरपूर होते. फौजेची त्याजवर अत्यंत भक्ति असून याची त्यांजवर
जरबही तशीच होती. सर्व शिपाई त्याजकरितां प्राण देण्यास तयार असत.
