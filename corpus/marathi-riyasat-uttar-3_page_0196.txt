सरकारांतून पुरंदरे यांस सरंजाम देऊन रवाना केले आहेत. यांस सामील होऊन पारिपत्य करणें ?’ अर्शी पत्रें बाजीरावानें तमाम सरदारांस पाठविलीं. बाळोजी कुंजर बाजीरावाचा मुख्य कारभारी पुरंदऱ्यांचे घरीं लहानाचा मोठा झाला असल्यामुळें नाना पुरंदऱ्यावर त्याचा लोभ होता. स. १८०१ च्या मार्चात पुरंदऱ्याने बाळकृष्ण गंगाधर व जिवाजी यशवन्त यांचें पारिपत्य केलें. ‘ विठोजी होळकर निराळा फुटून मुलखांत दंगा करतो. बहुत लोक व गांवचे गांव उजाड पाडले. त्यास बापू गोखले यांनीं कैद करून पुण्यास पाठविला. त्यास हत्तीचे पायाशीं बांधून ठार मारिला. सरकार वाड्यांत पोंचतांच बेडी तोडून मार मार मारिला. दोनशें कमचा मारून लागलाच हत्तीच्या पायास बांधून ओढविला. दुसरे दिवशीं आज त्यांचे कारभारी वाड्यांत येऊन बोलले, दहावीस लाख दंड द्यावयाचा होता. मूठमाती द्यावयास परवानगी द्यावी.. त्यावरून तसें करण्यास आज्ञा दिली. बायको सहगमन करणार होती तिला आज्ञा झाली नाहीं. ती व पुत्र कैदेत आहेत. जिवाजी यशवन्त भेटीस येऊन गेले, तों बाळकृष्ण गंगाधर यांजवर सरकारचे फौजेनें छापा घातला. ते पुण्यांत येऊन बळवंतराव नागनाथाचे बहांदरीनें भेटले. कैदेत आहेत. ’ विठोजीचा हा प्रकार छ २ जिल्हेजीं म्हणजे ता. १६-४-१८०१ रोजीं घडला.

बाजीरावानें हा प्रकार अत्यंत अविचाराचा केला; आणि त्यामुळेच त्याचा व राज्याचा अखेर नाश झाला. विठोजीनें कितीही बंडखोरी केली असली तरी अशी बंडखोरी त्या वेळीं शेकडों सरदार करीत होते. खुद्द सिंदे व सर्जेराव घाटगे यांचा तर तो रोजचा क्रमच होता. अशा शिक्षेनें यशवन्तरावास व अमृतरावास दहशत बसविण्याचा बाजीरावाचा उद्देश असावा. शनिवार वाड्याच्या पुढील चौकांत हा प्रकार घडला. शिक्षेचा अम्मल होत असतां वरच्या दिवाणखान्यांत बाजीराव, बाळोजी कुंजर वगैरे मंडळी मजा पाहत बसली होती. विठोजीचा मुडदा तसाच चोवीस तास केवळ दृष्टिसुखासाठीं खालीं चौकांत ठेवविला. ‘ अत्यंत नीच दर्जाचा खुनशी सूड ’ असें याचें वर्णन कै. खऱ्यांनीं केलें आहे तें योग्य आहे. त्यांतून विठोजी हा कसा झाला तरी मराठशाहीच्या दोन मुख्य आधारस्तंभांतला एक सरदार. त्यास अशा रीतीनें वागवून बाजीरावानें आपल्याच पायावर कुऱ्हाड मारून घेतली. सिंदे आप्त आणि होळकर शत्रु असा भेद दर्शविण्यास बाजीरावास वस्तुतः कांहीं एक प्रयोजन नव्हतें. त्या वेळीं सुद्धां पुण्यांतील पुष्कळांची अशीच भावना होती. विठोजीस क्रूर शिक्षा करण्याचा विचार नरसिंह खंडेराव विंचूरकर याला कळतांच