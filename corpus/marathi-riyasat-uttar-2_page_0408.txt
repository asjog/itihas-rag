प्रकार बहुधा शेवटच्या वर्षातले, व बाजीरावाशीं पेशव्याचें अंतस्थ सूत आहे असें नानास कळल्यानंतर सुरू झाले असावे. महादजी जवळ असतां अशी सक्तीची योजना फारशी शक्य नव्हती.

५. **शंकराजीपंत सचिवाचा छळ** (रामनवमी स. १७९३) व **जुन्या घराण्यांना महादजीचा पाठिंबा.**—सचिव प्रकरण हें या वेळच्या नानाच्या कारभाराचें विशेष निदर्शक आहे. रघुनाथ चिमणाजी सचिव आषाढ शु० १० ता. ११-७-१७९१ रोजीं वारला, आणि त्याचा पुत्र शंकराजी यास पेशव्यांनीं पदाचीं वस्त्रें साताऱ्याहून आणून दिलीं. यास तीन बायका होत्या, एक सखारामबापूची मुलगी प्रथम स्त्री, दुसरी रामशास्त्री यांची पार्वतीबाई, व तिसरी विश्वासराव आंबेकरची राधाबाई. स. १७७९ च्या फाल्गुनांत तळेगांवावरून सखारामबापूनें वाईस जाऊन मुलीचें लग्न केलें, त्या वेळीं सचिव दहा वर्षाचा होता असें धरले, तर हल्लीं पुढील बनावाच्या वेळीं स. १७९३ त त्याचें वय अंदाजी चोवीस असावें. तो स्वभावाने भोळसर असून लौकिकांत त्यास अत्यापंत म्हणत. पोर्तुगीज वकील विठ्ठलपंत लिहितो, ‘ सचिवाची सावत्र आई होती, तिने नाना-फडणिसास कळविलें कीं, पंतांचे हातून मुलकाचा कारभार बिलकूल होत नाहीं. जवळ मंडळी आहेत तीही सर्व लबाड व नालायक आहेत. सबब सरकारांतून चांगला कारभारी पाठवून बंदोबस्त करावा. ’ अशी बाईची मागणी आल्यावरून नानानें बाजी मोरेश्वर ( भावे ? ) कारभारी नेमून पाठविला. या प्रकरणाचा पुढें बोभाटा झाला, तेव्हां हरिपंत फडके यांनीं तपास करून नानास कळविलें कीं, बाजी मोरेश्वरास कारभारांतून काढा. त्यावर नानाने हरिपंतास सांगितले कीं, तुम्ही या बाबतींत मध्यस्थी करूं नये. आम्हांस सर्व प्रकरण ठाऊक आहे, आणि बाजी मोरेश्वर करतो तेंच बरोबर आहे. नानाचा असा जबाब मिळाल्यावर हरिपंताचा नाइलाज झाला, आणि त्यानेंच जाऊन महादजीस कळविलें कीं, तुम्ही या सचिव प्रकरणाची तड लावा.’ पण त्यापूर्वी काय प्रकार घडला तें प्रथम सांगितले पाहिजे.*

सचिवाचें व सापत्न मातुःश्रीचें पटत नव्हतें. बाजी मोरेश्वराची नेमणूक होऊन तो कारभार पाहूं लागतांच त्याच्याशीं तिचें एकचित्त झालें. त्यामुळे त्याच्याशीं सचिवाचें सडकून वांकडें आलें. सचिवांनीं मातुःश्रीस अर्ज केला जे, ‘ वडिलांचा काल होऊन फार दिवस जाले, अतःपर केंस ठेवणें हें लोकविरुद्ध, ’ असें म्हणोन