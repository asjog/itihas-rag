तोंडावर प्रतापसिंग व हमदानी होता, त्यांसीं आडवी मार देऊन त्यांची मदत करूं दिली नाहीं. हमदानी गोल बांधन उठावणी करण्याच्या विचारांत होता, इतक्यांत इकडील तोफांनीं मारगिरी दिल्ही, त्यांत हमदानी गोळा लागून ठार झाला. डावे बाजूस राठोड व कच्छवे यांचें तोंड टेंचलें. राणेखान भाई उभे होते त्यांजवर दोनतीन तोफा थोरल्या जयपुरकरांनीं लागू केल्या. गोळे बहुत आले. शेंपन्नास घोडीं, माणसें जखमी व ठार जालीं, परंतु भाई ठिकाणावरून हालले नाहींत. तोफेच्या गोळ्यानें त्यांच्या तलवारेच्या कबजाची वाटी उडाली, तोच गोळा मोतद्दारास लागला, पण भाई ठिकाणावरून हालले नाहींत. ईश्वरें त्यांस कुशल केलें. प्रातःकाळचे प्रहर दिवसापासून दोन घटका रात्रपावेतों परस्पर तोफा चालल्या. उपरांत दोघेही चौकी ठेवून आपापले गोटांत गेले. ते दिवस इकडील लढाई चांगली झाली. राठोड मोडून घातले. हमदानी मेला. तसेंच चालून गोटावर जावें इतक्यांत पर्जन्य आला. त्यांचे तोंडापुढें नाले व खळ्या होत्या त्या आसऱ्यास गेले. झुंज रूबकर होऊन राठोडास मारून माघारें घातलें. शोभाराम भंडारी व भीमसिंग राठोडाचा मेहुणा व पंधरा वीस मातबर जमादार रणांत पडले. हमदानी गोळा लागून हत्तीखालीं पडून मृत्यु पावला. आपले फौजेस पाणी नजीक नव्हतें. मागें पाऊण कोस नदी होती तेथून पखालीनें पाणी पुरविलें. घोड्यांस पाण्याचा ताण बसला, म्हणून ते दिवशीं रांगडे वांचले. हजार मुडदा राठोडांचा व जयपुरवाल्यांचा खेतांत राहिला. शिवाय जखमी दोन हजार झाले. त्यांचा सरंजाम पोक्त व माणूस लढवाई एकजुटीचें, परंतु श्रीमंतांचे प्रतापें त्यांचें पारपत्यच जालें. दुसरे दिवशींही फौज तयार होऊन गेली, परंतु शत्रु गोठ सोडून पुढें वाढून आले नाहींत. गोटानजीकच संगर खोदून उभे राहिले. लवकरच पुरतेपणे पारपत्य होऊन येईल. ’

या लालसोटच्या लढाईत पाटीलबावांनीं तोफखाना, पलटणें व फौजेची तजवीज फार चांगली केली होती, पण कायम निकाल न होण्याचें कारण सदाशिव दिनकर नानास सविस्तर सांगतो तें असें. ‘आंतून रांगड्यांनीं बावांचे फौजेत फितुर केला हें समजलें नव्हतें. पलटणें व मोगले यांजकडे संधानें करून बावांस व भाईआदिकरून सरदारांस दगा करावा, लढाईंत घालवावें, हें न साधल्यास आमचे फौजेत शिरून दक्षण्यांची लढाई मोडावी, अशीं संधानें सिद्ध झालीं होतीं. शनिवार ता. २८ जुलईचेच लढाईत आमचेकडील हजारों गोळे चालले.