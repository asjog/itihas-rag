तें विसरून दिवसरात्र त्यांजबरोबर करमणूक आहे. खासगी महालांचें काम राजा दयाराम करीत होता, त्याजविशीं बादशहांनीं समक्ष बाबांस सांगितलें कीं, कामकाज याचे हातें घेत जावें. तेथें मान्य केलें. डेऱ्यास आल्यावर गोसाव्यानें ती खासगी दिवाणी नारायणदासास सांगविली. बादशहास न विचारतां बाबांनीं खासगी दिवाणगिरीचीं वस्त्रें नारायणदासास दिलीं; आणि खासगी महालांची जप्ती करून जुने आमील उठवून नवीन आपले नेमिले. याचें बादशहास विषम जालें. गोसाव्याचे खलबतापुढें इष्टतम बाबांस कांहींच नाहीं. बादशहा क्षणभंगुर. आग्र्याचे मुक्कामीं रुसून कूच करून जात होते. खासगीची जहागीर जप्त केली ती सोडवून घ्यावी, हे चित्तांत कुरकूर. त्यावरून जहागीर सोडून दिली व खंडेराव-हरीनीं समाधान करून राहविले. आतां इंग्रजांकडे कागदपत्रांचें अनुसंधान चोरून चालत आहे. शहाजादा लखनौस होता त्यास इंग्रजांनीं सदाशिव मल्हाराबरोबर बाबांकडे जाण्यास सांगितलें. तो आतां आपणांस नवीन जहागीर द्यावी असा मुद्दा घालून अडून बसला आहे. इंग्रजांनीं खुशामत करून तोरा हातीं ठेविला आहे.’*

पातशहा दिल्लीस जाण्याची निकड करूं लागला. त्यास एकटा जाऊं द्यावा तर जवळची मंडळी कारस्थानें करणार. आपण घेऊन जावें तर मागें शत्रूंचा उपद्रव मिटलेला नाहीं, अशी विवंचना महादजीस पडली. स. १७८५ च्या एप्रिल अखेर राणेखान, आबा चिटणीस, माधवराव गंगाधर, अंबूजी इंगळे यांनीं व खुद्द महादजीनें बादशहास वारंवार भेटून त्याचें कूच थांबविलें: आणि दरमहा खर्चास एक लक्ष रुपये नेमून दिले. एक दोन महिने गेल्यावर पुनरपि बादशहानें उचल घेतली. तो महादजीस म्हणाला, ‘आम्ही दिल्लीस जातों. तुम्ही मदारमुख-तार आहां, चित्तास येईल तेथें छावणीस राहून कारभार करावा.’ शेवटीं मथुरेवर छावणीचा निश्चय ठरला. जुलईंत बादशहा बाबांजवळ येऊन राहिले. या वेळीं बादशहाजवळचा शहा निजामुद्दीन फकीर महादजीकडे व महादजीचा आनंदराव नरसिंह बादशहाकडे निरोप आणण्या नेण्याचें काम करीत. दोघांवरही बादशहा रुष्ट होता. त्या दोघांचाही आपसांत कलहकज्जा हरहमेश होत असतो. बाबांचे समक्ष त्यांचे वादप्रतिवाद शिवीगाळ होत असते. पुढें बादशहांनीं दिल्लीस जाण्याचा आग्रह फार धरिला. पाटीलबावांनीं अनेक तऱ्हा समजाविल्या,