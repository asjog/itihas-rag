लहानथोर पथके हरिपंताजवळ होते. आपा बळवंत, बेहेरे गणेशपंत व त्याचा
पुतण्या महादाजीपंत, रघुनाथराव व गंगाधरराव पटवर्धन, रास्ते, विसाजीपंत आठ-
वले, बाजीपंत अण्णा जोशी, रंगराव ओढेकर, पुरंदरे, शहाजी भोसले अक्कल-
कोटकर व त्याचा बंधु भवानजी, मन्या बापू भोसले नागपुरकर, वगैरे अनेक
सरदार मराठ्यांचे व शिवाय तुहवरजंगाच्या हाताखालीं निजामाची फौज
पंचवीस हजार मुख्यतः गारदी तोफांची, असा एकंदर पाऊण लाखाचा जमाव
या स्वारीचा मनांत आणिला म्हणजे, पानिपतच्या खालोखाल ही बदामीची
स्वारी होती असें म्हणण्यास चिंता नाहीं. मात्र हरिपंताच्या सैन्यांत मुख्यतः
घोडदळ आणि टिपूचें मुख्यतः कवाइती पायदळ व त्यास भरपूर तोफांचा
आश्रय असें असल्यामुळे, गनिमी कावा विरुद्ध कवाइती कंपू यांच्या साम-
न्याचें हें एक आणखी उदाहरणच म्हटलें पाहिजे. त्यांतून सेनानायकाचें
कौशल्य हरिपंताच्या मानानें टिपूचें जास्त होतें; शिवाय एकहुकमी ताबा
टिपूचा होता, तसा हरिपंताचा बिलकुल नव्हता. मराठ्यांची नेहमींची बिन-
शिस्तीची पद्धत आपल्या परिचयाचीच आहे. पावसाळ्याचे दिवस, अडचणीची
जागा, पाठीशीं भरपूर सामुग्रीचा विस्तृत प्रदेश या बाबतीं टिपूस जशा अनुकूल,
तशा हरिपंतास प्रतिकूल होत्या. हरिपंतास माणसांशिवाय घोडीं, बैल वगैरे लाखों
जनावरांचा सांभाळ करावयाचा असून टिपूकडे अशीं जनावरें फारशीं नव्हतींच.
आपली परिस्थिति बिकट होत चाललेली पाहून हरिपंतानें तुकोजी होळकरास
हुबळीहून आपल्याकडे बोलाविले, परंतु रस्त्यांत बुराणुद्दीनानें त्यास अडवून
धरल्यामुळे एक महिनापर्यंत होळकरास पुढें येण्याची संधिच मिळाली नाहीं. पुढें
टिपूनेंच बुराणुद्दीनास आपल्या बाजूस बोलाविलें, तेव्हां सप्टेंबर अखेर होळकर
येऊन हरिपंतास मिळाला. तावत्कालपर्यंत युद्धमान फौजांचे पहिले तळ बदलून
ते सावनूरच्या जवळ येऊन भिडले.

पण एवढ्या तयारीने प्रत्यक्ष लढाई एकही झाली नाहीं. चार दोन वेळां
मराठी फौजांवर टिपूनें रात्रीचे छापे घालून त्यांस पुरेपुरेसें केलें. पण या
छाप्यांनीं कायम निकाल लागला नाहीं. ता. १ आक्टोबर रोजीं रात्रीं टिपूनें
हरिपंतावर घातलेला छापा मोठ्या आणीबाणीचा होता, परंतु सुदैवानें मराठ्यांचें
फारसें नुकसान झालें नाहीं. या छाप्याच्या प्रसंगी आघाडीस नारोपंत चक्रदेव हा
नवीन होतकरू ब्राह्मण सरदार होता. सवाई माधवरावाच्या मृत्यूनंतर नानाफडणि-