बाजीरावाचे सल्लागार सदाशिव माणकेश्वर व विंचूरकरांचा कारभारी बाळाजी लक्ष्मण सलकडे यांचे मार्फत बाजीरावाचें मन होळकरांसंबंधानें अनुकूल करून घेण्याचा प्रयत्न त्या वकिलांनीं पुण्यास चालविला. ‘ खावंदांचा लोभ दिवसेंदिवस वाढावा, आमची सेवा करण्याची उमेद भारी आहे, असे भाव पेशव्यांस दर्शवावे; कै० यशवंतरावांनीं पदरचे माणस सर्व लोभांत ठेऊन फौजेची हुशारी ठेविली, तो ओघ यथास्थित चालवून सरकार चाकरी घडावी, याहून दुसरें लक्ष नाहीं; गणपतराव नारायण येथें कामकाजांत आहेत. ’ अशा मजकुराचीं पत्रें मल्हाररावानें रावजी गोविंद यास स. १८१२ त लिहलेलीं आहेत. परंतु या शिष्टाईपासून फलनिष्पत्ति मुळींच झाली नाहीं. बाजीरावाचा दुराग्रह बाधला.

सन १८१५ त नेपाळचे युद्धाचा फायदा घेऊन इंग्रजांवर उठण्यासाठीं मराठे सरदारांची मोठी तारांबळ उडाली होती. सप्टेंबरांत होळकरांची फौज बाहेर पडण्यास अत्यंत आतुर झाली होती, परंतु त्यांस पगार न पोंचल्यामुळे लोक मीनाबाई ( मैनाबाई ? ) व तुळसाबाई यांजवर धरणें धरून बसले ( डिसेंबर १८१५ ). तो समय मोहरमचा होता. कत्तलच्या रात्रीं डोळ्यांची मिरवणूक निघाली असतां त्या दोघींनीं बाळ मल्हाररावास घेऊन पळ काढला, आणि त्या कोटा येथें जालीमसिंगाचे आश्रयास गेल्या. त्या अंदाधुंदींत अत्यंत सावधगिरीनें वागून राज्याची व पैशाची व्यवस्था जालीम सिंगानें चांगली ठेविली होती परंतु कोठ्यास त्या दोघींचा बेबनाव होऊन तुळसाबाई आपणास पकडून कैद करणार असें मीनाबाईस दिसून आल्यावर ती एकटीच सन १८१६ च्या एप्रिलांत परत आपल्या फौजेत आली. पण लोकांनीं तिला पुनः कैद करून अटकेत ठेविलें. या वेळीं अमीरखान बायांचे संरक्षणास धावून आला नाहीं.

पुढें पुण्यास बाजीरावाचा इंग्रजांशीं जेव्हां बेबनाव झाला तेव्हां होळकरावरचा राग विसरून त्याचे साह्य मिळविण्याची त्यास उत्कंठा लागली. त्यासाठीं त्यानें गणेशपंत पिटके नांवाचा आपला खास वकील ता० १८-६-१८१७ रोजीं म्हणजे पुण्याचा नवीन तह झाल्याबरोबर लगेच होळकरांकडे पाठविला. त्याजबरोबर धोंडोपंत तात्या म्हणून आपला दुसरा एक इसम बाजीरावानें दिला होता. आपली कामगिरी प्रगट होऊं नये म्हणून या धोंडोपंतानें कृष्णराव असें खोटें नांव मुद्दाम घेतलें होतें. सिंदे, होळकर, अमीरखान, जालीमसिंग कोटेकर या चार वजनदार सरदारांस मिळवून घेऊन इंग्रजांविरुद्ध चढाई करण्याचही बाजीरावाची खटपट होती. परंतु ती माल्कमनें