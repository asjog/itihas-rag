देऊन नानाफडणीस राज्याची व्यवस्था ठरवीत होता, ती मान्य करून आणि नानाफडणिसापासून मुबलक नेमणूक तोडून घेऊन जर बाजीराव अलग राहता तर त्याचा इतिहास इतका वाढला नसता.कोणत्याही व्यक्तीस तारणारी किंवा मारणारी शक्ति म्हणजे त्याची दानत होय. ही दानत किंवा योग्यता ज्याची त्याजबरोबर राहत असते, आणि ती लोकांना पूर्णपणे ठाऊक असते. याच योग्यतेवर समाजांत प्रत्येकाचा व्यवहार चालतो. एखादा चोर अथवा मद्यपी आपल्याकडे कर्जे मागावयास आला तर आपण बहुधा त्याची मागणी मान्य करीत नाहीं. अशा दृष्टीने पाहतां बाजीरावानें आपल्याबद्दल लोकांच्या मनांत यत्किंचित् आदर उत्पन्न केला नव्हता, म्हणून कितीही जीव तोडून त्यानें सरदारांस पत्रें अगर बोलावणीं पाठविलीं, तरी हा मनुष्य घातकी आहे असें समजून त्याजवर विश्वास ठेवण्यास कोणी तयार झाले नाहींत. हाताखालच्या दुर्बलांस तो फसवूं शकला. परंतु प्रबल इंग्रजांशीं जेव्हां त्याची गांठ पडली आणि एल्फिन्स्टन सारख्या जहांबाज मुत्सद्याशीं त्याचे व्यवहार चालू झाले, तेव्हां तुलनेनें एल्फिन्स्टनपुढें तो अगदीं फिका पडला, आणि दानतीचें दिवाळें निघाल्यामुळें पुढें निभाव करण्यास त्याजजवळ भांडवलाची पुंजी बिलकुल राहिली नाहीं.

बाजीरावाच्या कारभारांतील एक चांगली गोष्ट सांगण्याची संधि सांपडली याबद्दल आनंद वाटतो. ‘ ब्राह्मण ज्ञातीमध्यें कन्याविक्रय करितात, व अविवाहित कन्या नवा वर्षांपुढें ठेवितात म्हणोन हुजूर विदित झालें, तरी त्या संबंधानें निक्षून ताकीद करून जो तशी गोष्ट करील त्याची चौकशी करून बहिष्कृत करावें,’ असे हुकूम बाजीरावानें गांवगन्नाच्या अधिकाऱ्यांस सोडिले. ता. २८-४-१७९८ ही तारीख अशा हुकुमांची आहे. वरील दोन बाबतीं पैकीं कन्याविक्रय बंदीची बाबत प्रशंसनीय म्हणतां येईल. वरील हुकुमांनंतर लगेच ता. ४-७-१७९८ चा आणखी हुकूम नमूद आहे तो असा, ‘ कीं साष्टी व मुंबईकर कसाब यांनीं देशांतून गायी विकावयास न्यावयाची मनाई सरकारांतून असतां चोरून रातबिरात गाई नेतात. त्याची चौकशी सरकारांतून करण्यासाठीं अनंत नाईक अणजूरकर यांस बाजीरावानें मुद्दाम पाठविलें. ‘ ब्राह्मण ज्ञातींत कन्येचा नक्त ऐवज कर्जवाम वगैरे घेऊन विवाह करतील त्यांस चौकशी करून घेतलेला ऐवज वरपक्षास माघारें देऊन तितकीच गुन्हेगारी कन्यापक्षापासून व मध्यस्थापासून सरकारांत घेण्याचा हुकूम ’ ता. ९-२-१८१२ चा पुनः दाखल आहे. तथापि या हुकमाचा अंमल विशेष झाल्याचें दिसत नाहीं. ‘ भवानी शंकर हैबतराव यानें बाजीरावास कळविलें, वाई येथील गांव बहुत