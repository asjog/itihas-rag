दरसदे रुपये ३५, बाबती सरदेशमुखीचा ऐवज, २ पोतदारी, एकूण सदतीस रुपये काढून, हुजुरून कमाविसदार पाठविले आहेत, त्यांजवळ पावती करणें. वरकड ऐवज राहिला, तो फौजेवरी गणती घेऊन, गणतीबरहुकूम दामाशाहीनें वांटून घेत जाणें. " अशा प्रकारचे कागद पुष्कळ आहेत, त्यांवरून वरील उद्देशाची भावना स्पष्ट होते. सर्व सरदारांचे उद्योगास मध्यवर्ती नियंत्रण लावून सुयंत्रित राज्यकारभाराचा पाया नानासा० ने अशा रीतीनें घातलेला आहे. यास ज्या सरदारांनी किंवा कारभाऱ्यांनीं विरोध दाखविला, त्यांस काबूत आणण्यास पेशव्यानें कमी केलें नाहीं. सदाशिवराव, रघुनाथराव, पुरंदरे, अंताजी माणकेश्वर वगैरे मंडळीशीं नानासा० चे खटके उडाले, त्यांचें बीज नानासाहेबाच्या या प्रयत्नांत आहे.

३. एकवीस वर्षांच्या कारभाराचें सामान्य स्वरूप.—ता. २५ जून १७४० पासून २३ जून १७६१ पर्यंत बरोबर एकवीस वर्षे नानासाहेबानें पेशवाईचा कारभार केला. त्या कारभाराचे मुख्य दोन भाग पडतात. पहिला ९ वर्षांचा डिसेंबर १७४९त शाहूच्या मृत्यूपर्यंतचा; आणि दुसरा शाहूच्या मृत्यूपासून अखेरपर्यंत १२ वर्षांचा. या दोन भागांचें स्थूल स्वरूप अगदीं भिन्न आहे. पहिल्या नऊ वर्षांत नानासाहेब केवळ शाहूचा हस्तक होता, पुढील बारा वर्षांत नांवानें पेशवा पण राज्यकारभारांत तो संपूर्ण मुखत्यार होता. पैकीं सन १७५०-५१-५२ हीं पहिलीं तीन सालें रामराजाची परीक्षा करण्यांत गेलीं; आणि त्याच्या अंगीं कर्तृत्व नाहीं, अशी खात्री होतांच राज्यकारभाराचें जोखीम स्वतःच आपल्या अकलेनें चालविण्याचा निश्चय करून तदनुसार नऊ वर्षे पावेतों नानासाहेबानें राज्याचा उद्योग अश्रान्त केला. शाहू जिवंत असेपर्यंत सालोसाल साताऱ्यास जाऊन आपल्या कामाचा झाडा देणें, सरदारांचीं कारस्थानें व मर्जी सांभाळणें, आणि विरुद्ध पक्षाच्या खटपटींवर नजर ठेवणें, हीं कामें नानासाहेबास करावीं लागत, या पहिल्या भागांतील नानासाहेबाच्या स्वाऱ्या एकंदर खालीं लिहिल्याप्रमाणें:—