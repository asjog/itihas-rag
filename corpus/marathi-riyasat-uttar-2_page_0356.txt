स. १८०५ सालांत दिल्लींतील भानगडींची निरवानिरव होऊन बेगम समरू सारधानाच्या जहागिरींत स्वस्थ बसली. तिच्या फौजेसही काम राहिलें नाहीं. पुढें तीस वर्षांपर्यंत आपल्या जहागिरीचा उपभोग घेऊन व वृद्धावस्थेस पोंचून ही विचित्र बाई ता. २७ जानेवारी स. १८३६ रोजीं सारधाना येथें मरण पावली. पश्चात् तिची जहागीर खालसा झाली. तीस वर्षांच्या या तिच्या कारभारांत रयतेच्या सुखाच्या तिनें अनेक गोष्टी केल्या. विशेषतः ख्रिस्ती धर्माकडे तिचा ओढा पुष्कळ असल्यामुळें, त्या धर्मासाठीं तिनें नानाविध दानधर्म केला व मंदिरें वगैरे बांधिलीं. मृत्यूपूर्वी तिनें पुढील व्यवस्था इंग्रजांच्या मार्फत ठरवून दिली आणि डेव्हिड डाइस् यास दत्तक घेऊन जवळ असलेली सुमारें पन्नास लाखांची मालमत्ता त्याच्या नांवानें लिहून दिली. रोमच्या पोपाकडे पंधरा लक्ष रुपयांचा ऐवज तिनें धर्मार्थ पाठविला. तिचा वारस डेव्हिड डाइस् युरोपास जाऊन सर्व मत्ता खर्च करून लंडन येथें स. १८५० त गरीब स्थितींत मरण पावला. सारधाना येथें त्याचे वाडे वगैरे होते त्यांचें लिलांव करण्यांत आलें. हिंदुस्थानचा पैसा किती मार्गांनीं परदेशांत गेला हें लक्षांत ठेवण्याजोगें आहे.

बेगम समरूच्या या चरित्रावरून हिंदुस्थानच्या इतिहासांत सतराव्या शतकाच्या अखेरीस कसकशा भानगडी उत्पन्न झाल्या होत्या त्यांची कल्पना होते.

७. पुण्याचे इंग्रज वकील, चार्ल्स मॅलेट, * (स. १७८६-९६).—
दोन सत्ताधीशांचे राजकीय संबंध सारखे वाढत चालले कीं, त्यासाठीं एकमेकांचे वकील एकमेकांच्या दरबारांत नेमण्याची आवश्यकता उत्पन्न होते. माधवरावाच्या वेळेस मॉस्टिनची नेमणूक पुण्यास झाली. त्यानंतर सालबाईचीं वर्ष दोन वर्षे अँडरसन महादजीजवळ राहून अनेक भानगडी उरकीत होता. पुढें सालबाईनंतर महादजीला दिसून आलें कीं, चालू राजकारणांत अनेक प्रश्न उपस्थित होत असून त्यासाठीं इंग्रजांचा कायम वकील आपल्याजवळ राहणें सोयीचें होईल. अँडरसननें ही महादजीची इच्छा कलकत्त्यास हेस्टिंग्जला लिहून कळविली. तेव्हांपासून या संबंधाची वाटाघाट सुरू होऊन पुढें मॅलेटची स्वतंत्र नेमणूक झाली. ही नेमणूक करण्यास इंग्रजांस आणखी एक कारण असें झालें कीं, वॉरन हेस्टिंग्स स. १७८५ च्या

* आधार.–मॅलेटची रोजनिशी, पारसनीसकृत मॅलेट चरित्र, व Poona in Bygone Days; राजवाडे खं. १०-२७९; मॅकडोनॉल्डचें नानाफडणीस चरित्र इत्यादि.