४. अंबूजी इंगळे.—दौलतरावाजवळच्या मंडळींतील आणखी एक प्रमुख व्यक्ति म्हणजे अंबूजी इंगळे होय. हा ८१ वर्षांच्या वृद्धावस्थेंत ता. ४-६-१८०९ रोजीं म्हणजे सर्जेराव घाटग्याचे पूर्वी दीड महिना मरण पावला. मरेपर्यंत तो प्रकृतीनें अगदीं खडखडीत होता. वर्ण काळा, चेहरा तरतरीत व भाषण थट्टेखोर, पोषाख तर अगदींच साधा, कीं ज्यावरून त्याच्या मोठेपणाची बिलकुल कल्पना होऊं नये. पायांत चोळणा, अंगांत रूदार बंडी व डोक्यास शुभ्र मुंडासें, अंगावर कधीं काळीं शालजोडी असे. अजमीरचे कारभारावर असतां अंबूजी आजारी पडला, तेव्हां युरोपियन डॉक्टरास बोलावून कांहीं उपचार त्यानें केला; पण बरें वाटेना तेव्हां बनास नदीच्या कांठीं जवळच बायकामुले होतीं तेथें जाऊन सर्वांचा निरोप घेऊन त्यानें देह ठेविला. त्याजपाशीं द्रव्यसंचय मोठा असावा अशी सर्वांची कल्पना होती. परंतु सर्जेरावानें त्यास छळून त्याचं द्रव्य उपटण्यास कमी केलें नाहीं. त्यासाठीं तेलाचे बोळे त्याच्या बोटांवर ठेवून ते सर्जेरावानें पेटवून दिले होते. मरणापूर्वी थोडे दिवस अंबूजीचें लग्न ठरले होतें, पण पोरीच्या नशीबीं वैधव्य नसल्यानें तें घडून आलें नाहीं. अंबूजीचे पश्चात् त्याचा भाऊ बाळोबा हा पुढें इंगळ्यांचे दौलतीची व्यवस्था पाहूं लागला. बाळोबाही मोठा वजनदार असून त्याचें घराणें अद्यापि ग्वालेरीस नांदत आहे.

५ कित्येक सामाजिक विषयांचा उल्लेख.—मराठी राज्याच्या संवर्धनांत सारस्वत ब्राह्मणवीरांचा व मुत्सद्यांचा जो भाग आहे, त्याचा इतिहासास विसर पडणें युक्त नाहीं. कारण राष्ट्राचे सर्व घटक जेव्हां यथायोग्य उद्योग करतात तेव्हां त्या राष्ट्राचा उदय होतो मालवणपासून कारवारपर्यंतच्या प्रदेशांत त्या ब्राह्मणांचा भरणा विशेष आहे. पोर्तुगीज अमलांत त्यांची कर्तबगारी झळकूं लागली. मराठशाहीत तर यांची कामगिरी फार मोठी झाली. यांस त्या वेळेस शणई वा शेणवी असें म्हणत. पीतांबर शेणवी व रामचंद्रबाबा सुखटणकर यांची नांवें सुप्रसिद्ध आहेत. डॉ० सेन यांनीं पोर्तुगीज कागदांतील हकीकती प्रसिद्ध केल्या आहेत त्यांत ह्या शेणवी गृहस्थांची कर्तबगारी चांगली दिसून येते. मुख्यतः परराष्ट्रीय वकिलीचें व राज्याच्या हिशेबाचें काम या दोन बाबतींत आरंभीं सारस्वत मंडळी प्रवीण असून पुढें ते तलवार - बहाद्दरही बनले. दुभाषगिरीचें काम पोर्तुगीजांचे वेळेपासून हेच करीत असल्यामुळे मुंबई, गोवा वगैरे ठिकाणीं नारायण शेणवी, नारायण विठ्ठल धुमे, रणछोड कृष्ण संजगिरी व त्याचा मुलगा रघुनाथ रणछोड वगैरे नामांकित वकिलांचीं नांवें आढळून येतात.