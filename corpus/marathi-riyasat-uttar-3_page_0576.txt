त्या मंडळींत जो बीभत्सपणा आणि व्यभिचाराचा अत्यंत निंद्य प्रकार चालतो, तो उच्चारूं सुद्धां नये, इतका घाणेरडा असतो. हे राजश्री तो पाहून आनंदांत निमग्न होत असतात. ह्या मंडळींत येणाऱ्या बायका पुष्कळ बहुधा थोरथोरांच्याच असतात. जे सरदार आपल्या बायका वाड्यांत पाठवीत नाहींत त्यांवर श्रीमंतांची अवकृपा होते, आणि कितीएकांशीं त्यांचें जें अगदीं हाडवैर पडलें आहे, त्याचें कारण हेंच आहे. खंडेराव रास्त्याचा जो नाश झाला तो त्यानें आपली बायको साफ पाठवीत नाहीं म्हटलें म्हणून. माधवराव रास्त्याचा अगदीं निर्दयपणानें अजून जो छळ चालला आहे, त्याला तरी अंशतः तेंच कारण आहे. बापू गोखल्याची मागें जी अप्रतिष्ठा झाली आणि तो आतां जो मर्जींत आला आहे त्याला कारण तो आपल्या कुटुंबाची विडंबना करून घेण्यास पहिल्यानें कबूल नव्हता आणि मग हळू हळू कबूल झाला हेंच आहे, असें लोक निःशंकपणें बोलतात. ’

‘ श्रीमंतांचें दुर्दैव उभें राहिलें यामुळे जे आचार कधीं कोणीं केले नसतील तसे करूं लागले. माहुलीचे वाड्यांत गंगाबाई राजमाचीकरीण विधवा बाइको तिचे अंगावर आपला मर्दानी पोशाख व जवाहीर घालून तिला गादीवर बसवून आपण खिजमतगार होऊन चवरी वारूं लागले. असे अनेक प्रकारचे वेव्हार होऊं लागले ते किती ल्याहावे ! ’ माल्कमनें मुद्दाम बाजीरावाची भेट स. १८१७ च्या ऑगष्टांत माहुली-जवळ घेतली त्या सुमारचा वरील प्रकार आहे.

नारायणरावाचा वध झाल्यामुळे शनिवारचे वाड्यांत बाजीरावास कधीं चैन पडलें नाहीं म्हणून त्यानें बुधवार, शुक्रवार, व विश्राम हे वाडे पुण्यांत बांधिले. ‘ विश्राम बाग वाडा हरिपंताचा बाग होता, तो श्रीमंतांनीं घेऊन त्याचें नांव विश्राम बाग ठेविलें. आठ चार दिवशीं स्वारी तेथें जात असते ’ ( १५-१-१७९९, खरे ४६३५ ). पुढें मोठा वाडा बांधिला. त्यासाठीं ४० हजार रुपये ता. २९-१२-१८०८ रोजीं त्रिंबकजीस दिले. प्रथम एकान्त विलासाकरितां शुक्रवार वगैरे वाडे बांधिले. पण ते फार नजीक पडल्यामुळें पुढें कोथरूड, फुलशहर, पाषाण वगैरे ठिकाणें बाजीरावानें तयार केलीं. शिवाय गुहागर, नासिक, वाई व माहुली येथेही वाडे बांधिले. कोपरगांव येथें त्याचे वाडे पूर्वीचेच होते. ठिकठिकाणच्या वाड्यांत स्नान भोजन व विलास यांचे समारंभ तो वारंवार करी. बहुतेक काळ बायकांचे घोळक्यांत जाई. न्याय नोकऱ्या वगैरेचे वशीले बायकांचे मार्फत चालत. बाजीरावास कृष्णावतार समजून त्यांची स्तुति करून बक्षिसें उपटण्याचा क्रम चालला.