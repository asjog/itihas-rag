पाटील याजबरोबर फौजा पाठवून जयपुरचा मुलूख जमीनदारांपासून महादजीनें हस्तगत केला. सर्व गोष्टी रावराजाचे तंत्रानें चालू होत्या. जमींत जयपुरचें राज्य बहुतेक खलास झालें. सदाशिव दिनकर लिहितो, ‘ पाटीलबावा बादशहासहित जयपुर प्रांतांत आले. चहूकडून मुलखांत दंगा झाला. जयपुरकर राजा प्रतापसिंग माधोसिंगाचा पुत्र स्थानापन्न आहे. त्याचें वय अठरावीस वर्षांचें. स्वतः ज्ञान नाहीं. कार्यकर्तें अखत्यारमुखत्यार आपसांत परस्परें विरोध राखितात. खुशालीरामाचा भाऊ दौलतराम व एक दर्जी राजाजवळ एकदिल कारभारी. खुशालीराम जुना कारभारी त्याजवर विश्वास नव्हता. उगाच रावराजाकडे जाबसालास पाठवीत होते. जाई. परंतु हातीं कांहीं नाहीं. बादशहाचा व बावांचा मुक्काम येथें आला. तमाम मुलखांत जप्त्या पाठविल्या. महालोमहाल कमावीसदार गेले. जागाजागां मोर्चे लाविले. तेव्हां मामलतीचा ठराव साठ लक्षांचा जाला. खुशालीरामानें राजाची भेट घेऊन वर्तमान सांगितलें. ऐवजाचा फडशा करून दिला पाहिजे असें म्हटलें. राजानें उत्तर केलें, ‘ कुलकारभाराचा अखत्यार तुम्हांवर, कळेल तसा उलगडा पाडा. ’ तेव्हां दौलतराम हलव्यानें आपलीं कुटुंबें यमुनेपार लावून देऊन दहाबारा हजार नवी फौज चाकरीस ठेविली. शहरांत पट्टीचा डौल घालून सावकार धरले, कैद केले. मनस्वी रुपया मागों लागले. यामुळे जयपुरांत आकांत वर्तला. लोक पळू लागले. पुढें दौलतराम रात्रौ घोडयावर बसोन चारपांचशें स्वारांनिशीं जोधपुरकर बिजेसिंग राजास जाऊन भेटला; तेथून तो लखनौस गेला. इकडे खुशालीरामानें जुने कारभारी घरीं बसले होते त्यांस कामावर बहाल करून वस्त्रें दिलीं. नव्या कारभाऱ्यांस कैद केलें. सावकार वाणी कैदेत होतें त्यांस मोकळे केलें. उदीम व्यवहार दीलदिलासा देऊन चालता केला. दर्जी मात्र कामावर राहिला त्यामुळे कारभारांत फंद राहिला. ऐवजास ठिकाण नाहीं. पृथ्वीसिंगाचा लेक मानसिंग कृष्णगडांत होता त्यास नजफकुली घेऊन आला. पाटीलबावांची त्याची भेट झाली. त्यास समागमें घेऊन बावा मथुरेवर छावणीस गेले. बादशहास दिल्लीस मार्गस्थ केलें.’ सांप्रत जयपुरकर प्रतापसिंगाचें व बिजेसिंगाचें आंतून पक्केपणें सख्य आहे. परंतु प्रतापसिंग बदनियती, तमाम उमराव त्याला चहात नाहींत. शहरामध्यें रात्रीस दरोडे घालून साहुकार जव्हेरी लोकांस मारून द्रव्य व जवाहीर जमा करितात. सदा ऐषआरामे पानासक्त, रागरंगामध्यें निमग्न आहेत. ’ ही कहाणी एका जयपुरची झाली. अशीं आणखी अनेक प्रकरणें चालू होतीं.