गुलाम कादरानें दोन महिने दिल्लींत अभूतपूर्व दंगल माजविली असतां, त्याचा
प्रतिकार कोणाच्याही हातून वेळेवर झाला नाहीं, किंवा त्याचे अनाचार बंद पडले
नाहींत, याचें एक प्रकारें आश्चर्य वाटतें. मुख्य गोष्ट खुद्द बादशहांत यत्किंचित्
पाणी असतें तर जवळचे नोकरचाकर व पाहरे करी वगैरे जमवून त्यास गुलामाचाः
पाडाव करतां आला असता. गोसावी, रवळोजी शिंदे वगैरे प्रथम जवळ होते;
आणि बादशहा पुढाकार घेता तर इस्मईल वेग सुद्धां त्यास वळला असता; परंतु
मोगल बादशाहीचे दुर्दैव त्या वेळीं किती खालावलें होतें याची उमज या प्रकर-
णावरून चांगली पडते. महादजी मथुरेस असता तो गुलामाचा प्रतिकार करूं
शकला नाहीं, याबद्दल त्याजला दोष देण्यांत येतो; परंतु त्याच्या तर्फेनें असें
म्हणतां येतें कीं, प्रथम त्यास गुलामाच्या बेफामपणाची बिलकूल कल्पना नव्हती;
शिवाय खुद्द बादशहाचा महादजीवर विश्वास नव्हता. गुलामास पुढाकार देऊन
व राजपुतांस मिळवून घेऊन खुद्द आपणावरच तो उलटणार नाहीं कशावरून,
अशी महादजीस मोठी धास्ती होती. गुलामाचें जोधपुरकरांशीं अत्यंत सूत
असून, त्यानें केलेली बादशहाची विटंबना ऐकून बिजेसिंगानें मोठी खुशी केली.
बादशहा व महादजी दोघांचाही संहार झालेला पाहण्यास बिजेसिंग अत्यंत उत्सुक
होता. तेव्हां फौजेचें बळ हातीं पुरेपूर असल्याशिवाय साहसांत मुद्दाम उडी घालणें
महादजीस योग्य वाटलें नाहीं. त्यास पैशाची अडचण भयंकर असून मोठ्या
शिकस्तीनें तो आपला जम मथुरेस बसत्रीत होता. होळकरानें याच वेळीं बिजे-
सिंगाशीं राजकारण चालविलेलें पाहून महादजीला केवळ स्वतःच्या बचावाचें
धोरण ठेवावें लागलें. उलट नानाकडून पैसा व फौजा वेळेवर आल्या नाहींत,
त्या पूर्व संकेताप्रमाणें महेश्वराहून लगेच पुढे येत्या, तरी पावसापूर्वीच दिल्लीचा
कबजा मराठ्यांच्या हस्तगत होऊन गुलाम कादराचा नायनाट होऊं शकला
असता. यावरून या प्रकरणाची महादजीची बरीचशीं जबाबदारी हलकी होते.
शिवाय आतां मागाहून घडलेल्या गोष्टी नजरेसमोर ठेवून आपण महादजीला
दोष देतों, पण तीनशें वर्षे बादशहाचे अन्न खाल्लेले रोहिले आपल्या समानधर्मी
धन्याची अशी भीषण व किळसवाणी अप्रतिष्ठा करतील याचें स्वप्न सुद्धां प्रथम
कोणास पडलें नव्हतें. यापूर्वी कैक वेळां गुलाम कादर व त्याचे बाप आले, त्यांस
बादशहानें जवळ करून त्यांची प्रतिष्ठा वाढविली होती. अर्थात् गुलाम कादरापासून
अपाय होण्याची भीति कोणास असेल तर ती मुख्यतः महादजीस होती, तितकी
