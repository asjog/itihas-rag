अशा प्रकारच्या कित्येक आरोपांवरून इंग्रज सरकारानें प्रतापसिंहास पदच्युत
करून काशीस हद्दपार केलें आणि बंधु शहाजी आपासाहेब याजबरोबर नवीन
तह करून त्यास गादी दिली.
   इंग्रजी अमलांत जातिद्वेष व घरगुती भांडणें यांस कसा ऊत येत चालला ही
गोष्ट सामान्य परिचयाची आहे. राष्ट्रसंचाराचा बाह्य प्रवाह अविच्छिन्न वाहत
असला म्हणजे लोकांचें लक्ष नेहमीं व्यवसायमग्न राहून घरच्या घरीं कुटाळक्या
करण्यास त्यांस अवकाशच मिळत नाहीं. पहिला बाजीराव किंवा सदाशिवरावभाऊ
यांस सर्व देशाची उठाठेव करण्याचा लकडा पाठीवर असल्यामुळें, त्यांच्या रासवटींत
ब्राह्मण प्रभु मराठे वगैरे सर्व जाती खांद्यास खांदा लावून राष्ट्रकामें उरकीत होत्या.
दुसऱ्या बाजीरावापासून बाह्य संचार आकुंचित होत गेल्याबरोबर घरांतील लहानशा
पुंजीवर सर्वांचीच धाड पडूं लागली. बाजीरावाचें राज्य गेल्याबरोबर शेंकडों
ऐतिहासिक घराण्यांचे पूर्वीचे व्यवसाय बंद होऊन ते एकमेकांसच खाऊं म्हणून उठले.
मागील अनिरुद्ध संचारस्वातंत्र्याची आठवण त्यांचे मनांत ताजी असल्यामुळें
कोंडलेल्या वाघांप्रमाणें ते अविचारानें आपापसांतच लढूं लागले. खुद्द प्रतापसिंहास
आपल्या भोसले घराण्याची प्रतिष्ठा अतोनात वाटून सिंदे, गायकवाड, किंवा अक्कल-
कोटचें घराणें वगैरे सोयरिकीस नापसंत दिसूं लागलीं. त्यानें आपल्या जातिकुळांचा
तपास जोरानें चालविला. उदेपुरास वकील पाठवून त्याच पुरातन क्षत्रिय घराण्यांतून
भोसल्यांची शाखा उत्पन्न झाली असें त्यानें सिद्ध केलें, आणि इकडच्या मुली राज-
पुतांस व त्यांच्या मराठ्यांस कराव्या असा प्रयत्न चालवून ‘सिसौदे राजे भोसले’
असें उपनांव धारण केलें. या प्रयत्नांत पुष्कळसे दुय्यम गणले जाणारे मराठे नाराज
झाले. मल्हार रामराव विटणीस व त्याचा पुत्र बळवंतराव यांस प्रभूंच्या क्षत्रियत्वाचा
विशेष अभिमान उत्पन्न होऊन त्यांनीं प्रतापसिंहाच्या मदतीनें पूर्वी पेशवाईंत
झालेला अन्याय दूर करण्याचा उद्योग चालू केला. चतुरसिंगाचा कर्तृत्ववान
पुत्र बळवंतराव सेनापति मराठ्यांचा अत्यंत अभिमान बाळगणारा होता.
प्रतापसिंह, बळवंतराव सेनापति, व बळवंतराव विटणीस व पुढें प्रसिद्धीस आलेला
रंगोबापूजी हे सर्व तरुण व होतकरू पुरुष एकविचारानें बागून बदललेल्या परिस्थि-
तींत राज्याची व समाजाची ऊर्जितावस्था करण्यास अत्यंत आतुरतेनें झटूं लागले.
त्यांस उद्योगाचें अन्य क्षेत्र मोकळें असतें तर या घरगुती प्रपंचांत ते इतके गुंतून
गेले नसते हें उघड आहे. दिवाण विठ्ठलराव महाजनी, व त्याचा मुलगा गोविंदराव,