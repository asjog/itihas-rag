होता. तेव्हां नमतें घेऊन निभावून घेण्याचें धोरण ठेवावें असें त्यानें रेसिडेंटास
लिहिलें. पण हें धोरण सांभाळण्याचें दिवसेंदिवस रेसिडेंटास जड पडूं लागलें. कूच
चाललें असतां एकदम दौलतरावानें आगाऊ वर्दी रेसिडेंटास दिल्याशिवाय हुशंगा-
बादेचा मार्ग धरला. त्या दिवशीं रेसिडेंटाची प्रकृति नादुरुस्त होती, म्हणून तो कांहीं
दिवस मागें राहिला. पुढें शिवनी येथें त्यांची गांठ पडली, तेव्हां दौलतरावाची फौज
भोपाळचे मुलुखावर चालून जाण्यास सिद्ध झाली होती; आणि त्याची सर्व देखरेख
खुद्द सर्जेराव घाटगे करीत होता. तेव्हां रेसिडेंट वेब यानें जेन्किन्स यास घाईघाईनें
दौलतरावाकडे पाठवून कळविलें, कीं ‘इंग्रजांशीं तुमचा दोस्तीचा करार असतां
त्यांस कळविल्यावांचून त्यांच्या दोस्तावर युद्ध करणें तुम्हांस रास्त नाहीं.’ त्यावर
दौलतरावानें जबाब दिला, कीं ‘भोपाळचा नबाब आमचा मांडलिक आहे; आणि
त्याच्याशीं कसें वर्तन ठेवावें तें आम्ही जाणतों, इंग्रजांनीं त्यांत मध्यस्थी करण्याचें
कारण नाहीं. आम्हांस पैशाच्या अडचणीमुळेंच हुशंगाबादच्या मार्गाने जाणें भाग
पडत आहे; आणि शक्य तितक्या लवकर फौज जमवून आम्ही इंग्रजांस सामील
होऊन होळकरावर चालून जाणार.’

रेसिडेंट वेब याची प्रकृति कांहीं दिवस नादुरूस्त होती. दुखण्याचा विकोप होऊन
हुशंगाबादेनजीक ता. ९-११-१८०४ रोजीं त्याचा काळ झाला. ता. १-५-१८०४
रोजीं माल्कमचे जागीं तो दौलतरावाचे दरबारीं दाखल झाला; आणि सहा महिने
काम केल्यावर मरण पावला. तो फार हुशार म्हणून नांवाजलेला होता. दौलत-
रावाजवळ काम करणे जोखमीचें असल्यामुळे त्याचे जागीं ग० ज० नें पुण्याचा
कर्नल क्लोज याची नेमणूक केली. पण क्लोज यास नागपुरास वगैरे जावें लागल्यामुळें
तो या नवीन कामावर रुजू होऊं शकला नाहीं. जेंकिन्स असिस्टंट होता तोच काम पाहूं
लागला. क्लोजचे जागीं पुण्यास सिडनहॅमची नेमणूक करण्यांत आली.

इकडे सर्जेराव घाटगे व दौलतराव या दोघांची आतां पूर्ण खात्री झाली, कीं
बाजीरावाचे नादास लागून आपला घात झाला. त्यांत घाटग्याचा बोभाटा आधींच
देशभर झाला होता कीं हाच विघ्नसंतोषी व अरबुडव्या. युद्ध सुरू होण्यापूर्वी
अंबूजी इंगळ्याने त्यास दौलतरावाजवळून दूर करविलें. तेव्हां तो जून स. १८०३ त
कोल्हापुरास आला. नंतर त्यानें ‘बाजीरावाकडे पैगाम लावून पुण्याच्या कारभारांत
येण्याचें सिद्ध केलें. घाटग्याबरोबर बाळाजी जनार्दन जांबगांवकराचे बंधु बापू जनार्दन
आहेत. घाटग्यांकडून बंडवाल्यांचीं वगैरे पारिपत्यें करून राज्याचा बंदोबस्त करावा