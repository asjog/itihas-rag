परचुरे व कारभारासंबंधानें नाना व बाजीराव यांचे दरम्यान बोलणीं करण्याचें काम नारोपंत चक्रदेव करूं लागला. आरंभीं तरी शिंदे व नाना यांचें सूत होतें. सिंद्यानें बाजीरावास नानासमक्ष कळविलें, कीं आम्हां दोघांच्या प्रयत्नामुळेंच तुम्हांस पेशवाईची मालकी प्राप्त झाली. आतां आम्हीं हिंदुस्थानांत जातो, तुम्हीं नानांच्या सल्ल्यानें कारभार चालवावा. या बोलण्यास बाजीरावानें शाब्दिक मान्यता दाखविली. पण वाड्यावर सिंद्यांचीं पलटणें पाहऱ्यास होतीं, तीं शिंदे उठवून नेऊं लागला, तेव्हां ती गोष्ट बाजीराव कबूल करीना. त्यानें चालढकल चालविली. पुढें सिंद्यानें निकड लाविली तेव्हां बाजीरावानें कळविलें, ‘ तुम्ही पलटणें उठवून न्याल तर आम्हीच वाडा सोडून तुमचे लष्करांत राहवयास येतो. कारण तुम्ही गेल्यावर नाना आमची काय वाट करील याचा भरवसा आम्हांस मुळींच येत नाहीं.’ बाजीरावास नानाची दहशत केवढी वाटत होती तें यावरून स्पष्ट होतें. याच कारणास्तव सिंद्यास दोन कोट रुपये देण्याचें कबूल करून नानापासून आपला बचाव करावा असा गुप्त करार बाजीरावानें सर्जेरावामार्फत सिंद्यांशीं केला होता. इकडे सिंद्यानें हिंदुस्थानांत निघून जावें म्हणून त्यास कांहीं रक्कम देण्याचें नानानेंही कबूल केलें होतें. या दोन करारांपैकीं कोणता कसा पाळायचा याचा निश्चय सिंद्यास करणें जरूर होतें. नाना देईल ती रक्कम घेऊन बाजीरावास त्याचे हवालीं करून आपण पुण्यांतून निघून जाणें हा एक मार्ग; किंवा बाजीराबाकडून दोन कोट घेऊन नानास अटकेंत डांबून ठेवणें हा दुसरा मार्ग. या तिघां मुख्यांच्या दरम्यान सर्जेराव घाटग्याचें आणखी एक कारस्थान वेगळेंच होतें. सर्वांवरच अधिकार गाजविण्याची घाटग्याची आसुरी महत्त्वाकांक्षा असून, प्रथम मुलगी सिंद्यास देऊन त्याजवर व पर्यायानें त्याच्या लष्करी सामर्थ्यावर आपला ताबा बसवावा, मग बाजीराव व त्याची पेशवाई यांजवर शह बसविण्यास काय उशीर ! यास अडचण काय ती एक नानाची. त्यास दूर करण्याचा उपाय सिद्ध झाला, म्हणजे घाटग्याचा डाव साधणार होता. मिळून नानास बाजूस सारण्याच्या प्रयत्नांत हा एक प्राणी घाटगे सामील झाला.

कारभाराच्या या भानगडींत आणखी एका व्यक्तीचा संबंध आला. पेशव्यांच्या घरची पूर्ववहिवाट म्हणजे बंधूनें कारभार करायची. त्यावरून अमृतराव म्हणे कारभार मी करणार, त्यांत नानाचा संबंध नाहीं. बाजीरावास वस्त्रें झालीं, तेव्हांपासूनच अमृतरावाची ही मागणी बाजीरावाकडे होती. अमृतरावाचें वयही आतां प्रौढ तिशीच्या वर असून त्यानें राज्याच्या घडामोडी पाहिल्या होत्या. अमृतराव म्हणे ‘ नाना-