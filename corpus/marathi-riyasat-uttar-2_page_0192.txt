थोडाबहुत उणा जाला. रोहिल्यांचें खूळ मोठें होतें तें मोडलें. मुलखाची लावणी चांगली जाहल्यानें एका वर्षानें सुबत्ता पडेल. होळकर आले आहेत ते रांगडे सांगतात त्याप्रमाणें करून, सरकार लक्षीं आहेत त्यांस ( कोटेकर वगैरेंस ) उपद्रव करितात. या गोष्टींनें आपसांतील फूट दिसते; साधले मसलतीस पेंच पडतात. हें लिहून कळवावें असें नाहीं. त्यास होळकरांस पत्र येऊन, अलीबहादरांस अनुकूल राहून इकडील बंदोबस्त राखीत तें जालें पाहिजे. मुख्य क्रोडो रुपयांचा बादशाही मुलूख सरकारांत आला त्याचा बंदोबस्त होय ते पैरवी व्हावी.’

वरच्यांत आपाजीराम कांहीं तपशील जास्त देतो तो असा: ‘ गुलाम कादर याजला मेरटेमध्यें कोंडला होता. चौफेर रस्ता बंद करून बाहेरून तोफांची मारगिरी चालली होती. या करण्यास दीड महिना जाला, तेव्हां अलीबहादरांचें येणें जाल्यानें त्यांस पाटीलबावांनीं रवाना केलें. घोसगडाकडे जावयाचा गुलाम कादराचा रस्ता होता, त्याजवर अलीबहादरांनीं मुक्काम केला. उपरांत मेरटेमध्यें महर्गता बहुत पडून अन्न कोणास न मिळे. तेव्हां नित्य उठोन आंतले लोक रोहिले वगैरे तीन चारशें बाहेर येत. तेव्हां त्याजकडील फौजेनें धर सोडिला. हें गुलाम कादरास समजल्यावर हरामखोरांनीं रायाजी पाटलाकडे भेटीचें संधान लाविलें. त्यास बाबांची सख्त ताकीद कीं, गुलामास हरकसें धरून आणावें, सलूखाची गोष्ट कोणीं बोलू नये. तेव्हां लोकांनीं व देशच्या नव्या फौजेनें जखड फार बसविली. त्यामुळे मार्गशीर्ष व॥ ६ गुरुवार ( १८ डिसेंबर ) रोजीं गुलाम कादर दिवसास बाहेर येऊन, लढाई देऊन अस्तमान जाल्यानंतर हजार दीड हजार फौजेनिशीं हरामखोर पळोन गेला. लगेच अलीबहादरांनीं फौज पाठीवर पाठविली. त्यांनीं मेरटेपासून दहा कोसांवर गुलामासीं गांठ घातली. तेथून दुतर्फी लढाई होत होत आणखीं पांच सात कोस चालला असतां निकड करून धरून आणिला. मेरटेंत दरोबस्त तोफखाना व झाडून फितुरी सांपडले. सरंजाम पाडाव आला. श्रीमंतांचे पुण्यप्रतापें दिल्लीश्वराचा बदला यथासांग उगविला. अलीबहादरांचा लौकिक ईश्वरें उत्तम केला.’ सलूख्याचें बोलणें लावून मग आपण निघोन जावें तरच निभाव, असा पक्का विचार करून मुख्य कारभारी बिलासराय याजला रायाजी पाटलाकडे पाठविलें कीं, सर्व मालियत असेल ती घेऊन अब्रूनिशीं सोडावें. तो जातीनेंच रायाजी पाटलाकडे आला होता. मोर्चांजवळ उभा राहिला. देवजी गौळी जाऊन भेटले आणि त्यापुढें रायाजीजवळ