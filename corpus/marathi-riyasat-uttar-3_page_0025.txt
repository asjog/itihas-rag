उभारली गेली. चिमाजी आप्पा यशोदाबाईचा चुलत सासरा, त्यास सुनेच्या मांडीवर दत्तक देणें बहुधा अपशस्त. शिवाय या उपक्रमास खुद्द बाजीरावादि बंधूंचा विचार आगाऊ घेतला पाहिजे होता, तो न घेतल्यानें पुढें सर्वच गोष्टींचा घोळ माजला, आणि त्यांत सिंद्यांशीं नानाचा तीव्र विरोध उत्पन्न होऊन पुढील सर्व नाशाचें बीज रुजून गेलें. खरें म्हटलें तर लढाऊ बाबतींतील आपला लंगडेपणा ओळखून नानानें सिंद्यास म्हणजे पर्यायानें बाळोबा तात्यासच प्रथम पासून सामील करून घेऊन कोणतीही उभारणी केली पाहिजे होती. पण अशा प्रकारें अडचणींत सर्वांनीं एकत्र विचार करण्याचा प्रघातच त्या वेळीं नव्हता. प्रत्येकनें आपलें कारस्थान आडून रचावयाचें, व एकानें दुसऱ्यास हाणून पाडावयाचें, ही खोड रूढ झाली होती. असें करण्यांत सोन्यासारखे दिवस व महिने निघून गेले राज्यास धनी करण्याचे बाबतींत जें काय करणें तें झटपट उरकून घेतलें तरच लोकांच्या उलाढालींना आळा पडतो. यशोदाबाईचे मांडीवर दत्तक देऊन चिमणाजी रघुनाथाचे ऐवजीं चिमणाजी माधवराव करण्यांत नानाचा आणखी एक उद्देश असा होता, कीं माधवराव नारायणाचे नांवावर सावकारांकडून कोट्यावधि रुपये नानानें कर्ज काढलें होतें, आणि पुष्कळांस त्याचे नांवानें जहागिरी, इनामें, तैनाता वगैरे दिल्या होत्या. तेव्हां रघुनाथरावाचा वंश चालू झाल्यास पूर्वीचें कर्ज वारण्यास तो बांधलेला राहणार नाहीं, बाजीरावानें तर पुढें तसा आक्षेप दाखविलाच. माधवरावाचा दत्तक झाल्याने बापाचें कर्ज फेडण्याची जबाबदारी मुलावर आली असती. हा हेतु कदाचित् योग्य असेल, पण तो बाजीरावासारख्या निगरगट्ट माणसास कितपत बांधूं शकता हा प्रश्नच आहे. परशुरामभाऊ बाजीरावास आणण्यास जुन्नरास गेला, तेव्हां त्यास नानानें सांगितलें, कीं बाजीरावापासून चिमाजी आपास तुम्ही दत्तविधानासाठीं मागून आपले ताब्यांत घ्यावें आणि सर्वांस घेऊन पुण्यास यावें. बाजीराव आपणच पेशवाई पद मिळविण्याचा आग्रह धरील तर त्यास सांगावें, कीं पूर्वी रघुनाथ बाजीरावानें पेशवाईबद्दल बेदावा पत्र लिहून दिलें असल्यामुळें आतां पुढें बाजीरावास हक्क राहत नाहीं. कोणीकडून तरी खुशीनें अगर जबरीनें सर्वांस पुण्यास घेऊन यावें असा नानाचा बेत परशुरामभाऊस सांगितलेला होता.
चिमाजी आपा या वेळीं लहान बारा वर्षांचा सर्वथैव वडील बंधूंच्या आज्ञेंत वागणारा असून, पुढेंही स्वतंत्र बुद्धीचें त्याचें तेज फारसें झळकलें नाहीं. बाजीरावाचा स्वभाव अगदीं वेगळा होता. कोणीकडून तात्कालिक अडचण निभावली म्हणजे झालें, यापलीकडे त्याची दृष्टि कधीं गेली नाहीं. तिघां बंधूंत समंजस व राज्याचें कल्याण थोडेबहुत