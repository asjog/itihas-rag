मिळाले. 'जागा फारच बेश, मजबुदीची आहे. सुजाउद्दौले जवळच यमुनेच्या पैल तीरी येऊन उतरले आहेत, गोड बोलतात. होईल वर्तमान तें लिहिलें जाईल.' 'ऐवजाविषयीं वारंवार लिहून भागलें. पैक्याची तर्तूद होऊन येईना हें कामाचें नाहीं.' सुजाची उमेद अब्दालीस कळली. दिल्ली घेतल्यामुळे कमर तुटली. लढाई तर पाण्यावर तहकूब आहे. तोपर्यंत फुटफुट करणें तें करितों.' ( ता. २ ऑगस्ट १७६० ) दिल्ली काबीज केल्यावर मुसलमानांची जूट फोडण्याचे मार्गास सदाशिवराव लागला. तूर्त दोन महिने मुक्काम दिल्लीस करून हेंच काम त्यानें केलें, परंतु तें सिद्धीस गेलें नाहीं. अब्दालीस हाकलल्याशिवाय जूट फुटणारी नव्हती.

दिल्ली हस्तगत केल्याबद्दल मराठ्यांस व विशेषतः सदाशिवरावास अवर्णनीय आनंद झाला. मराठ्यांच्या सार्वभौमत्वाविषयीं हुजत घालणाऱ्या अब्दालीच्या डोळ्यांदेखत हिंदुस्तानची सार्वभौम राजधानी सदाशिवरावानें हस्तगत केल्यानें मराठ्यांच्या पराक्रमाची परीक्षा सहज झाली. हिंदुपद पातशाहीचा झेंडा पांचशें वर्षांच्या मुसलमानी राजधानीवर सदाशिवरावानें रोविला. इब्राहीमखानाच्या तोफखान्याचा प्रभाव सर्वांच्या प्रत्ययास आला. ज्या हिमतीनें, व मर्दुमकीनें सदाशिवराव दक्षिणेतून चालून आला, त्याचं मर्म पाहणाऱ्यांच्या निदर्शनास आलें. विश्वासरावास पुढें करून सदाशिवरावानें किल्ल्यांत प्रवेश केला, व झपाट्यानें तेथील सर्व मिळकत, जागा व मनुष्यें आपल्या ताब्यांत घेतलीं. किल्ल्यांतील व्यवस्था व शोभा पाहून सदाशिवरावाचें मन प्रसन्न झालें. तोफखान्याच्या जोरावर ही जागा पाहिजे तितके दिवस लढवितां येईल असें त्यास वाटलें. इब्राहीमखान, मल्हारराव, जनकोजी, दमाजी, समशेरबहाद्दर, यशवंतराव वगैरे लहान थोर सरदारांसह सदाशिवराव व विश्वासराव यांनीं सर्व जागा तपासून पाहिली. दिल्ली शहर प्रथमच पाहून यांना मोठी धन्यता वाटली.

दरबार भरून सदाशिवरावानें, सर्वांकडून विश्वासरावास नजरा करविल्या. लुटीने मराठी फौज समृद्ध झाली, कोणी गरीब म्हणून राहिला नाहीं. नागोशंकर यास साडे बहाद्दर अशी किताब देऊन शहरांतील व किल्ल्यांतील दुस्त बंदोबस्त