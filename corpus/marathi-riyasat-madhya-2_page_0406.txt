पेशव्यांच्या व इतर सरदारांच्या मनांत तिचा अवलंब करण्याची प्रेरणा उत्पन्न
झाली. अर्थात् बुसीनें तयार केलेल्या इसमांस ज्यास्त पगार देऊन फोडून
आपल्याकडे आणणें हा सोपा उपायच प्रथम पुष्कळांनी स्वीकारिला.
कुकडीच्या लढाईनंतर कांहीं आगळीकीस्तव मुज्फरखानास बुसीनें काढून
दिल्यावर त्यास पेशव्यानें आपल्या नोकरीस ठेविलें. अर्थात् आपणास
सोडून गेल्याबद्दल बुसीचे मनांत मुज्फरखानावर अतिशय रोष होता.
हिंदुपदपादशाहीचे मनोरथ ताबडतोब सिद्धीस नेण्यास पेशव्यास
तोफखान्याची जरूर अतिशय भासूं लागली; आणि कुकडीनदीवरील
तोफखान्याचा प्रभाव प्रत्यक्ष पाहिल्यावर त्यानें मुज्फरखानास नोकरीस
घेऊन स्वतःचा तोफखाना तयार करविला. पुरंदर तालुक्यांत सोनेरी गांवीं
पानशे नांवाचें देशस्थ घराणे होतें, त्यांपैकीं यशवंतराव पानशे साताऱ्यास
शाहूमहाराजापाशीं तोफखान्याचा दरोगा होता. त्याचा मुलगा माधवराव
यास पेशव्यानें तोफखान्याचा मुख्य अंमलदार नेमून त्याजकरवी सालोसाल
कर्नाटक प्रांतावर स्वाऱ्या करवून तिकडील कार्यभाग सिद्धीस नेण्याचा
निश्चय केला. [ धा. रा. च. पृ. ] परंतु मुज्फरखान अगदींच वेळ पडेल
तसा वागणारा होता. लालुचीस वश होऊन अगर केवळ लहरीखातर
पाहिजे त्या पक्षास मिळणें अथवा वाटेल तें करणें याची त्यास क्षिति
नव्हती. वास्तविक, बुसीनें तयार केलेलीं अर्धकच्चीं माणसें घेण्यापेक्षां
प्रत्यक्ष बुसीलाच आपल्या नोकरींत घेण्याचा विचार पुनः पुनः नानासा.चे
मनांत येई. प्रसंगानुसार त्यासंबंधानें उभयतांच्या वाटाघाटीसुद्धां होत.
परंतु बुसीनें सलाबतजंगास पिंजऱ्यांतल्या पोपटाप्रमाणें वागविलेलें पाहून
नानासाहेबास वाटे कीं, बुसीला नोकरीस ठेविला असतां तो आपलीही
तशीच अवस्था करील. शिवाय बुसीनें निजामास सोडून पेशव्याकडे
येण्याइतकी अवधीच उत्पन्न झाली नाहीं. निजाम व कर्नाटकचे नवाब
यांच्यासंबंधानें इंग्रजफ्रेंचांनीं मूळपासूनच विरुद्ध पक्ष उचलिले होते,