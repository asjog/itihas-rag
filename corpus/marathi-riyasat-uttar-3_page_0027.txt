तुळशी दिल्या. गाईच्या शपथा केल्या. त्याप्रमाणे श्रीमंतांनींही आपले तर्फेनें शपथा करून कूच केलें. ’ सर्वांनीं पुण्यास जावें, सिंदे वगैरे जमा व्हावे, तेथें सर्वांचे विचारें जो निश्चय होणें तो व्हावा, असें ठरून ता. २५-२रोजीं जुन्नराहून डेरे दाखल झाले. बाईसाहेब व अमृतराव जुन्नरास राहिले. प्रयाणसमयीं शिवनेरीच्या किल्ल्यांतून पांच तोफा झाल्या. शिवाभवानीचे व लेण्याद्रीचें दर्शन घेऊन निघाले. कलाबतूचे अंबारींत बसण्यास भाऊंनीं सांगितलें, पण बाजीराव बसले नाहींत. बरोबर राघोपंत गुरुजी ठोसर, धोंडोपंत गोडबोले, आपाजीराम सहस्त्रबुद्धे, बळवंतराव नागनाथ, आबा शेलूकर वगैरे व पटवर्धन मंडळी होती. खेड येथें आनंदीबाईचें श्राद्ध झालें. पुढें चाकणास आल्यावर गढींतून तोफांची सलामी झाली. ता. ३ मार्च रोजीं पुण्या नजीक खडकीस मुक्काम झाला. दुसरे दिवशीं दोन प्रहरीं इंग्रज रेसिडेंट मॅलिट दोन चार इंग्रजांसह घोड्यावर बसून बागे भोंवती फिरोन सारी स्वारी पाहून आपले स्थलास गेले. शनिवार ता. ५ मार्च रोजीं पहाटेचे नऊ घटका रात्रीस श्रीमंतांचे भेटीकरितां नाना आले. त्यांजबरोबर आप्पा बळवंत, दादा गद्रे, पांडुरंगराव बारामतीकर व भोसले यांजकडील कारभारी होते. नानास पुष्पांचा तुरा श्रीमंतांनीं दिला उदईक रविवारीं पहाटेचे दहा घटका रात्रीं वाड्यांत प्रवेश व्हावा असा निश्चय करून नाना शहरांत गेले. पर्वतीचें दर्शन घेऊन स्वारी वाड्यांत येणार म्हणून हजारों लोक स्वारी पाहाण्यास बाहेर आले, परंतु सायंकाळीं श्रीमंतांनीं सांगून पाठविलें, कीं आज दिवस चांगला नाहीं: आणि सिंदे होळकरांची भेट झाल्याशिवाय वाड्यांत जाणे ठीक नाहीं. म्हणून बेत राहिला. ’

भाऊ पुण्याहून गेल्यापासून परत येई तोपर्यंत सिंद्यांच्या लष्करांत बऱ्याच महत्त्वाच्या घडामोडी झाल्या. सिंद्यांनी फौजेसह जुन्नरास जाऊन बाजीरावास ताबडतोब पुण्यास आणावयाचें कबूल केलें होतें. परंतु तसें त्याच्या हातून न घडण्याचें कारण जिउबादादाचा मृत्यु होय. बक्षीच्या आकस्मिक मरणामुळे विस्कळित झालेली मसलत बाळोबा तात्यानें सावरून धरली; तेव्हांपासून तोच सिंद्याचा मुख्य कारभारी झाला. याच सुमारास दौलतराव सिंद्यावर महादजीच्या बायकांनीं दहाबारा असामी मारेकरी घातले. पण अगोदर बातमी कळल्यामुळें कटवाले सांपडले गेले. पैकीं सात असामींस ताबडतोब मेखसू घालून ठार करण्यांत आलें; व इतरांना दूर किल्ल्यावर पाठविण्यांत आलें. या प्रकरणामुळे सिंद्याचा बेत लगेच सिद्धीस गेला नाहीं. तेवढ्या अवधींत बाजीरावानें नानाची मर्जी संपादिली, पण मुद्याचा मतलब मात्र सोडिला नाहीं. उभ-