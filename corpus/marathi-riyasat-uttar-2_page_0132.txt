पुरवाले व मारवाडी हेही तिघे सभोंवते आहेत. आजपर्यंत युक्तिप्रयुक्तीनें व दाबानें पाऊल कमती पडों दिलें नाहीं. परंतु मसलतीस दुरोख शह पडले आहेत. यास्तव तिकडील इकडील वर्तमान एकमेकांस निखालस समजावें. तशीं पत्रें नानांचीं तपशीलवार येत नाहींत. आमचेनानांचे भेटीस फार दिवस जाले, यास्तव कागदपत्रांत किंवा परस्परें कोणीं सांगितल्यांत चित्तांत कल्पविकल्प आले असले तरी चिंता नाहीं. नानाची आमची भेट जाहल्यानंतर निघोन जातील. परंतु तूर्त मसलतीस मध्यें विकल्प नसावे. कच्चें वर्तमान आमचें त्यांस व त्यांचें आम्हांस समजावें. याचें कारण तिकडील मसलतीचा विचार पाहोन इकडील मसलत करावी लागते. पातशहाचा बंदोबस्त खर्चावेंचाचा यथास्थित चालला पाहिजे, त्यांत कमती पडल्यास पैका मिळो वा न मिळो हजरतांचा नेमणुकीऐवज दिल्हाच पाहिजे; त्यांत अंतर पडल्यास काय विचार करतील भरंवसा येत नाहीं.’ यावरून नानामहादजींच्या दरम्यान पूर्ण एकोपा असण्याची आवश्यकता उभयतांसही सारखीच भासत होती, हें उघड आहे. *

२. लालसोटची लढाई, निष्फल विजय, ( २८-७-१७८७).—सन १७८६ च्या दसऱ्यास बादशहा व पाटीलबावा यांनीं जयपुरावर मोहिम चालविण्याचा मुहूर्त करून सालअखेर त्या राज्याच्या हद्दींत चाल केली. फेब्रुवारी स. १७८७ त त्यांचा मुक्काम जयपुराहून सात कोसांवर मोती टेकडीचे सुमारें होता. प्रतापसिंगास गादीवरून काढून मानसिंगास स्थापावें अशी सल्ला रावराजाची होती. जयपुरवाल्याने तडजोडीचें बोलणें लाविलें, ‘पाटीलबावा दोन्ही भिंतींवर हात देऊन आहेत. पैसा हस्तगत होईल तो मामला करतील. जयपुरकराचें मानस कीं, पैशावर मामला विल्हेस लागला तरी उत्तम. परंतु त्यांची मर्जी जयपुरच घेण्याची असली तर परिच्छिन्न झुंजावें. त्यांत जोधपुरवालेही सामील आहेत. जोधपुरची दहा हजारांची भीड. समोरासमोर मुक्काम करून आहेत. पाटीलबावा जयपुरावर कूच करून गेले म्हणजे यांनीं इकडून जयपुरकरांस सामील व्हावें असा त्यांचा करार आहे. जयपुरकरांचा जमाव वीस हजारांपावेतों आहे. खंडेराव हरि व अंबाजी इंगळे पाटीलबावांस येऊन मिसळले. पातशहांचा राज्यारोहणाचा वाढदिवस ता. १०-३-१७८७ रोजीं उत्तम समारंभानें उरकून महाद-