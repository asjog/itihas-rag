पूर्वदिशा सोडून उत्तरेकडे प्रयाण केलें. ता० १० डिसेंबर रोजीं नागपुरास बंडावा
झाल्याची हकीकत त्यास कळली. ता० १३ डिसेंबर रोजीं भीमेवर टाकळी येथें
एल्फिन्स्टनचा मुक्काम झाला. अशा रीतीनें धावपळ करण्यांत इंग्रज अगदीं रडकुंडीस
आले, तेव्हां तोफखाना व अवघड सामान शिरूर येथें ठेवून सड्या फौजेनें स्मिथ
बाजीरावाचे पाठलागास चालला. ता० १४ डिसेंबर रोजीं सिद्धटेक येथें प्रतापसिंग
कुटुंबसह येऊन पेशव्यास मिळाला, आणि दुसरे दिवशीं त्यांचा मुक्काम मांडवगणास
झाला. पुढें पेशव्यास अडविण्यासाठीं स्मिथ संगमनेरकडे गेला, आणि तेथून परत
पेशव्याचे पाठीवर ता० २ जानेवारीस चाकण येथें आला. त्या ठिकाणीं आदल्या
दिवशीं कोरेगांव येथें स्टौटनच्या फौजेचा नाश मराठ्यांनीं केला अशी बातमी त्यास
कळली. त्या वेळीं बाजीराव फुलशहर येथें एका उंच टेकडीवर बसून कोरेगांवचें युद्ध
पाहत होता. या लढाईनंतर पेशवा पुनः दक्षिणेकडे वळला. प्रिट्झ्लर व स्मिथ यांची
गांठ होऊं देऊं नये अशी युक्ति बापू गोखल्यानें दीड महिना पावेतों मोठ्या
शिताफीनें चालविली. पुढें ता० ७ फेब्रुवारी रोजीं त्यांची गांठ रहिमतपुर येथें पडली.
या धावपळींत २६ दिवसांत ३०० मैलांचा प्रवास इंग्रज फौजेनें केला, हें त्या वेळचें
एक अजब आश्चर्य असें मानलें जातें. या मुक्कामींच ग० ज० चे स्पष्ट हुकूम
एल्फिन्स्टन यास पोंचले.

बाजीरावानें इंग्रजांवर युद्ध सुरू केल्याचें वर्तमान कळतांच ग० ज० नें
एल्फिन्स्टन यास हुकूम पाठविला, की पेशव्याचें सगळें राज्य खालसा करावें; आणि
त्याच हुकमांत त्यानें एल्फिन्स्टन यास त्या प्रांताचा मुख्य कमिशनर म्हणून नेमणूक
सुद्धां केली. म्हणजे सन १८१८ पासून एल्फिन्स्टन हा डेक्कन कमिशनर या हुद्यावर
दाखल झाला. इंग्रज सरकाराचा पुढें विचार काय आहे या संबंधानें सर्व लोकांस
मोठी धास्ती पडली होती, ती धास्ती नाहींशी करून लोकांना आश्वासन देण्यासाठीं
आपले हेतु जाहीर करावे असें एल्फिन्स्टनने मनांत आणिलें. ग० ज० च्या हुकमा-
प्रमाणें एकदम मराठ्यांचें राज्य आम्ही हस्तगत करणार एवढेंच जाहीर केलें असतें,
तर लोकांचीं मनें इंग्रजांविषयीं क्षुब्ध होऊन मुलखांत शांतता होण्यास अडथळा
आला असता. पेशव्याची सत्ता अद्याप पुष्कळ जोरांत असून त्याचे मराठे सरदारांवर
वजनही पुष्कळ, आणि किल्ले वगैरे मजबूद स्थळें त्याच्या कब्जांत असल्यामुळें,
एकदम सगळें राज्य हस्तगत करण्याचें सामर्थ्य आपल्या फौजेंत आहे असें एल्फिन्स्टन
यास वाटलें नाहीं. आपला हा हुकूम लगोलग सर्वत्र जाहीर करा असें ग० ज० नें मुद्दाम