तुम्हांकडे पाठविलें आहे. यांस आग्ऱ्याचा सुभा सांगून बंदोबस्त करून द्यावा. दोन दिवस भाऊ बक्षींशीं खलबत दाट राहिली. ता. २१-१० रोजीं पुनः मोठें खलबत करून शहाजाद्यास निरोप दिला. दररोज एक हजार रुपये त्याचे खर्चास देतात. अंदाज दिसतो कीं, बडेसाहेबांनीं अंतर्वेदीचा बंदोबस्त आपले हातीं ठेवून भाऊ बक्षीचे मार्फत महादजीची दिलजमाई केली; आणि अर्धरात्रीं नावेवर स्वार होऊन कलकत्त्यास गेले. ’ तेथें पोंचतो तों हेस्टिंग्गस यास बातमी कळली कीं, बादशहानें महादजीला जवळ आणून त्यास आपली कुलमुखत्यारी दिली. तेव्हां त्यानें मॅकफर्सनला तें वर्तमान कळवून हें लिहिलें कीं, ‘ आतां पुढील विचार काय तो लगोलग ठरवा. माझ्यापेक्षां तुम्हांसच आतां हें प्रकरण निस्तारावें लागेल. ’*

७. इंद्रसेनाची जहागीर व कॉर्नवॉलिसचें धोरण.—
( स. १७८३-८६ ). इंद्रसेनानें महादजीकडे येऊन दीड वर्ष वाटाघाट केली आणि सालबाईचा तह घडवून आणिला. ‘ उमदा माणूस प्रामाणिक आहे, याकरितां त्यास दोन लक्षांची जहागीर द्यावयाचा करार केला आहे. सबब दोन लक्षांचे मुलखाच्या सनदा सुरत अठ्ठाविशींत नेमून पाठवाव्या. ’ असें महादजीनें नानास कळविलें. इंग्रज वकिलास जहागीर देण्याची ही कल्पना नानास बिलकुल पसंत पडली नाहीं. महादजीचें वजन वाढूं न देण्याचा नानाचा कटाक्ष असल्यामुळें प्रत्येक प्रकरण उभय पक्षीं घांसलें जाऊन, चुरस सारखी वाढत गेली. दोघेही गडी खंबीर, तेणेंकरून जी लखापडी वाढली, तींत दोघेही हट्टास पेटून शेवटीं महादजीनें नानास वांकवावें असा परिणाम होई. प्रस्तुत इंद्रसेनाच्या जहागिरीबाबत नानानें कळविलें, ‘ मागें तह झाले, त्यांत जहागीर द्यावयाचा करार कोठें केला नाहीं, त्यांतून इंद्रसेनानें साष्टीचा फायदा मराठ्यांचा करून दिला नाहीं. उदिष्टीन पुण्यास आला तो साष्टी सुद्धां परत देण्याचें बोलत होता. इंद्रसेन सरकारचा नफा अधिक करील असें जाणून उदिष्टिनास निरोप दिला. तथापि पाटीलबावांनीं लिहिल्यावरून गायकवाडाचे मुलखापैकीं एक लाखाची जहागीर द्यावयाचें करावें. ’ असें ता. १४-५-१७८३ रोजीं नानानें लिहून पाठविलें. त्यावर महादजीनें जबाब पाठविला, ‘ इंद्रसेनाचें मनोगत राखिल्यास