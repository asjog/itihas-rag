महाराष्ट्रांतील ऐतिहासिक घराण्यांत दोन तीन पुरुष एकसारखे चांगले निघाल्याची उदाहरणें जर दुर्मीळ, तर वरील दीर्घ परंपरेच्या घराण्याबद्दल आपणास आदर वाटला पाहिजे. विपुल संतति व आयुरारोग्य यांचें बीज सदाचारांत असून चिटणीस घराण्यांत दत्तकाची जरूर फारच थोडी भासली आहे. सर्व मराठे सरदारांस चिटणीस पुरविण्याचे काम या घराण्याचें असून, त्यामुळे त्याचा विस्तार व परिचय इतर सर्व ऐतिहासिक घराण्यांस झाला होता. हल्लींच्या वंशजांनी आपल्या घराण्याचा स्वतंत्र इतिहास लिहून काढिल्यास, त्यामुळे स्वराष्ट्रेतिहासांत मोठीच भर पडेल.

३. अक्कलकोटकर फत्तेसिंग भोसले. शाहूची स्वारी बादशहाच्या कैदेंतून सुटून दक्षिणेत येत असतां पारद गांवच्या पाटलाचा अल्पवयी मुलगा त्याच्या आईनें शाहूच्या पायांवर घातला, तो हा फत्तेसिंग भोसले होय. त्याची हकीकत शाहूच्या कार्किर्दीच्या वर्णनांत ठिकठिकाणी आलीच आहे. शाहूनें त्यास केवळ पोटच्या मुलाप्रमाणें वागविलें आणि त्याच्या अंगीं विशेष कर्तृत्व असतें तर त्यास आपल्या पश्चात् राज्याचा मालक करण्यासही शाहूनें कमी केलें नसतें. परंतु त्यानेंच राज्याची जोखीम अंगावर घेण्याचें ना कबूल केलें. तो सज्जन ब सालस होता. रघूजी भोसल्याप्रमाणें उलाढाली करण्याचा त्याचा स्वभाव नसून, स्वतःच्या जवाबदारीवर एखादी स्वारी अगर कामगारी तडीस नेण्याचें सामर्थ्य त्याच्यांत नव्हते. परंतु तो निर्व्यसनी, पापभीरु, व राजनिष्ट होता. शाहूने त्यास पुढें आणण्याचे अनेक प्रयत्न केले. कर्नाटकांतील स्वाऱ्यांत शाहूनें त्यास प्रमुखपण दिले, तरी तें त्यास स्वतःच्या बुद्धीनें चालवितां आलें नाहीं. पेशव्याशीं त्यानें विरोध असा फारसा केला नाहीं, तरी मनाचा कल पाहिला तर तो पेशव्याच्या विरुद्ध पक्षांतच दाखल असे. विरूबाईनें त्याला दत्तक घेऊन आपली सर्व संपत्ति दिली. शाहूनें त्यास अनेक इनामें व उत्पन्नें करून दिली. मृत्यूपूर्वी थोडे दिवस फत्तेसिंगाचा बंदोबस्त शाहूनें करून दिला तो असा. 'थियासह चिरंजीव रा. रा. फत्तेसिंग भोसले यांसी आशीर्वाद, आज्ञा ऐसीजे. तुमचें मानस, स्वामींनी पुत्र करून, दौलत देऊन महत्पदारूढ केलें
