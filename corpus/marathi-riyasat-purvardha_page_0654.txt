-मोगलांशीं झगडूं लागले, ते शंकराजी नारायण याजबरोबर असत. शंकराजीनें ह्या मावळ सरदारांच्या साहाय्याने मोगल फौजेचा नाश करून किल्ले, कोट व मुलूख काबीज केले.

राजारामची बायको ताराबाई विशाळगडीं होती. तेथें ती सन १६९१ त ( शके १६१३ ) प्रसूत होऊन मुलगा झाला. त्याचे नाव शिवाजी ठेविलें. हें वर्तमान बादशहाचे छावणींत येसूबाईस व जिजीस राजारामास कळलें. तेव्हां येसूबाईनें राजारामास निरोप पाठविला, कीं 'तुम्ही आपली बायकामाणसें कर्नाटकांत घेऊन जावीं. आमची सुटका कधीं होईल ती होवो; परंतु तेथपर्यंत तुम्हीं वैताग करूं नये. राज्यचिन्हादि बाळगून पूर्वील चालीप्रमाणें सर्व व्यवहार करून, बाया विशाळगडीं आहेत त्या घेऊन जाव्यात.' असा निरोप आल्यावर ही बाया मंडळी शत्रूच्या तडाख्यांतून बचावून कशी आणावी हा राजारामास मोठा विचार पडला. शेवटीं राजापुरा-हून जलमार्गाने आणावी असें ठरून, खंडो बल्लाळ याचे मामा लिंगो शंकर व विसाजी शंकर राजापुरास सावकारी करून राहत होते, ( पृ. २०४ ), त्यांचीं तारवेंही होतीं. त्यांचे मार्फत मंडळी आणण्याचें ठरून कारकून व हुजरे पत्रे देऊन रवाना केले. ते राजापुरीं आले. तेथून रामचंद्रपंतास त्यांनीं ही व्यवस्था कळविल्यावर, ताराबाई, राजसबाई, व अंबिकाबाई यांची त्यानें घाटाखालीं रवानगी करून दिली. पुढें यशवंतगडचे बंदरांतून जहाजांत बसून सर्व मंडळी निघाली. बरोबर लिंगो शंकरप्रभु* होता. जलमार्गाने पूर्वकिनाऱ्यावर जाऊन सर्व असामी जिंजीस सुखरूप पोंचले.
राजारामानें विसाजीचा गौरव उत्तम प्रकारें केला व त्यास राजापुराजवळ गांव इनाम दिला. हा त्या वेळचा समुद्रप्रवास ध्यानांत ठेवण्याजोगा आहे. जिंजी येथें राजसबाईस मुलगा झाला, त्याचें नांव संभाजी असें ठेविलें. ( सन १६९३. )

रामचंद्रपंताकडे विशाळगडचा कारभार सन १६८९ त आला. तेव्हां पासून १६९८ पावेतों मराठ्यांची राजधानी विशाळगडास होती असें

* लिंगो शंकरचा मुलगा मुकुंदलिंगो हा पुष्कळ दिवस अक्कलकोटकर फत्तेसिंग भोसले याचा कारभारी होता. फत्तेसिंगानें त्याचा अक्कलकोटास वध केला.