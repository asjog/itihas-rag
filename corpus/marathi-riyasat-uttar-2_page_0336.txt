वस्तुतः बंगालच्या चौथाईची महादजीची मागणी न्याय्य होती. पानिपतावर
मराठ्यांस जय आला असता तर दक्षिणेत हैदराचा उदयच झाला नसता, व
बंगाल्याची दिवाणी इंग्रजांस मिळाली नसती. पानिपतावर पराभव होऊनही जरी
पुढें माधवरावास चुलत्याशीं झगडावें लागलें नसतें, तरी त्यानें भोसल्यांस साह्य
करून इंग्रजांना बंगाल्यांत आपली सत्ता विस्तारूं दिली नसती, हें कनकापुरच्या
तहांतील कलमांवरून स्पष्ट दिसतें. पुढें माधवरावही मृत्यु पावला, आणि साल-
बाईच्या तहापर्यंत बाह्य राजकारण सांभाळण्यास पेशव्यांस ताकद राहिली नाहीं.
ती ताकद महादजीस सन १७८४ त येतांच त्यानें आपले हक्क बजावण्यास
सुरवात केली. पंचवीस वर्षे मराठ्यांनीं या हक्कांची हेळसांड केली, म्हणूनच इग्रज
तरी आतां महादजीस असे दम देऊं लागले. तरी पण डावास डाव लढविण्यांत या
वेळीं सुद्धां महादजीनें कमी केलें नाहीं. सन १७९० त इंग्रजांनीं टिपूवर शस्त्र धरलें,
तेव्हां त्यांनीं महादजीची मदत मागितली. त्यावर महादजीनें असें कळविलें कीं,
" राजपुतांनीं कट करून आमच्याशीं दांडगाईनें युद्ध चालविलें आहे, अशा प्रसंगीं
तुम्हीं आपले उत्तरेकडचे कंपू आमचे मदतीस देऊन इकडचा आमचा मुलूख
सांभाळण्याची हमी घ्यावी, म्हणजे आम्हीं आपल्या फौजेनिशीं तुमच्याबरोबर
टिपूवर चालून जाण्यास सिद्ध आहों. " परंतु या अटी अर्थात् इंग्रजांना मान्य
होण्याजोग्या नव्हत्या, म्हणून त्यांची दोस्ती जमली नाहीं. उलट महादजीचा
प्रतिकार करण्याचेच विचार कॉर्नवालिसच्या मनांत घोळूं लागले. तूर्त त्यांनीं नाना
व महादजी यांची चुरस वाढवून टिपूस नरम केलें. तदुत्तर महादजी पुण्यास
आल्यावर प्रकरण रंगलें असतें, पण पुढें पुण्यास त्या दोघांचा उघड विरोध सुरू
झाला, तो मजेनें पाहत इंग्रज स्वस्थ बसले. लायल लिहितो, " मराठ्यांची
सार्वभौम सत्ता इंग्रज हिसकून घेत आहेत, ही गोष्ट महादजीस चांगली पटली
असून टिपूवरील युद्धांत इंग्रजांस मदत करून त्यांची सत्ता बळकट करण्याचे
पुणेकरांचे धोरण महादजीस अत्यंत घातक वाटले. उलट टिपू व आपण एक
होऊन उभयतांनीं इंग्रजांस नरम करण्याचा उद्योग महादजीनें चालविला होता."
डी बॉयनाला नोकरींत ठेवून फौजेचा प्रचंड व्यूह मुद्दाम अंगावर घेणें व आग्र्याच्या
कारखान्यावर पाण्यासारखा पैसा ओतणें, हीं कामे महादजीनें केवळ बादशहाच्या
संरक्षणासाठीं केलीं नाहींत. त्याचा अंतिम हेतु इंग्रजांशीं लढण्याचा होता, तो
त्याच्या मृत्यूबरोबरच लयास गेला. कीनचाही अभिप्राय असाच आहे.