नाना व महादजी यांचीं तर सुप्रसिद्ध आहेत. मॅलेटच्या प्रोत्साहनानें तरुण
पेशव्यानें शनिवारवाड्यांत एक चित्रशाळा काढिली, तींत मुख्य अध्यापक वेल्स
होता. त्याजपाशीं इकडचे अनेक विद्यार्थी शिकून तयार झाले, त्यांत **गंगाराम
तांबट** पुढें फार नामांकित झाला. गंगारामानें वेरूळच्या अजिंठ्याच्या चित्रांच्या
नकला करून त्या स. १७९४ त गव्हर्नर जनरल शोअर यास नजर केल्या.
पेशवाईच्या चित्रांची भरपूर हकीकत इतिहाससंग्रहांत आहे. ( ऐ. सं. वस्तु-
पेशवाईतल्या तसबिरी ).

मॅलेटबरोबर डॉ. क्रुझो व डॉ. फिंडले असे दोन इंग्रज भिषग्वर्य रेसिडेन्सींत
होते. त्यांनीं पुण्यांत पाश्चात्य औषधींचा प्रसार पुष्कळ केला. पुण्यांतले नानाविध
श्रीमंत व गरीब लोक यांच्याकडून औषधोपचार करून घेत. त्यांत लोकांस
धर्माची अडचण वाटली नाहीं.

मॅलेटनें तरुण पेशव्यास फैटन गाडी व घोडे, दुर्बिणी, पृथ्वीचे गोल व दुसरे
यांत्रिक खेळ नजर केले. पेशव्यास खगोल व भूगोल हे विषय डॉ. फिंडले
शिकवीत असे. त्याबद्दल पेशव्यानें त्यास मोठमोठीं बक्षिसें दिलीं.

इंग्रज लोक बाह्य संचारास गेले म्हणजे किती दिशांनीं ते आपल्या राष्ट्राचा
फायदा करून घेतात हें मॅलेटच्या या हकीकतीवरून कळून येईल. औषधें, चित्रें,
धर्मोपदेश, वगैरे हजारों विषयांच्या द्वारां लोकांचें मन ते आपल्याकडे आकर्षून
घेतात. मॅलेटच्या कारभाराचें तर हेंच मोठें रहस्य दिसून येतें कीं, पेशव्यापासून
तों अगदीं शेवटच्या कारकुनापर्यंत त्यानें आपल्या सौजन्यानें पुण्यांतील लोकांचें
प्रेम उत्कृष्ट संपादिले. तो गणपति उत्सवासारख्या किंवा मुंजी-लग्नाच्या प्रसंगांस
नियमानें पेशव्यांकडे व पुण्यांतील दुसऱ्या अनेक गृहस्थांकडे जाई. सन १७९५त
तो पेशव्याबरोबर खर्ड्याच्या लढाईत हजर होता. त्या वेळची मराठ्यांच्या
फौजेंतील अव्यवस्था व अंदाधुंदी पाहून त्यानें आपल्या वरिष्ठांकडे लिहून कळविलें
कीं, शिस्तीच्या लहानशा पाश्चात्य फौजेपुढें असल्या धांगडधिंग्याचा निभाव कधीं
लागणार नाहीं. हेंच भविष्य पुढें अल्पावधींत खरें झालें कीं नाहीं ! मॅलेटनें
पुण्याच्या वकिलाचें बिकट काम, एकीकडे भिन्न प्रकृतींच्या समस्त मराठमंडळाची
मर्जी सांभाळून, व दुसरीकडे आपल्या धन्याचें हित पाहून, इतक्या हुशारीनें
बजाविलें कीं, ता. २४-२-१७९१ रोजी ब्रिटिश सरकारानें त्यास ' सर ' ही
बहुमानाची पदवी दिली.