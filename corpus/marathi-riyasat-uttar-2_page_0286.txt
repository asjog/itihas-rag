होतीं, तीं पुनः बसवून देण्याचें व गेल्या दोन सालच्या चौथाईची रक्कम देण्याचें त्यानें मान्य केलें. मागील हिशेबासंबंधानें भानगडी होत्या, हिशेब स्वस्थपणें करावे, तफावत येईल तेथें माधवराव बल्लाळ पेशव्याची वहिवाट प्रमाण मानावी, व त्यावरूनही संशयनिवृत्ति न होईल त्या बाबतींत निजामुल्मुल्काच्या कारकीर्दीची वहिवाट उभय पक्षांनीं पाळावी, असे ठराव झाले. यावरून दिसून येईल कीं, या भेटींत कायम निकाल असा कांहींच झाला नाहीं. सैन्याच्या पायमलीनें ठिकठिकाणची रयत नागवली गेली, हें नुकसान पदरांत पडून या भेटीपासून टिपूवर जरब बसविण्याचा उद्देश तर बिलकुल साध्य झाला नाहीं. कारण त्यानें लगोलग नरगुंदवर स्वारी करून मराठ्यांस जेरीस आणिलें. स. १७८४ च्या जुलई महिन्यांत नाना पुण्यास परत आला. हल्लीं पुण्याहून यादगीरचा २८० मैलांचा आगगाडीचा मार्ग बारा तासांत संपतो, तर त्या वेळीं पौष व० ५ पासून वैशाख व० ५ पर्यंत चार महिने या भेटीस लागले. फौजेचें लटांबर बरोबर असलें तरी यांत मराठ्यांच्या कारभाराची अव्यवस्था प्रगट झाल्याशिवाय राहत नाहीं. होळकराच्या बेकैदी कारभारास तर सर्व रयत अत्यंत त्रासलेली असे. ‘ त्यांचे फौजेत कैद नाहीं. घरेंदारें लुटलीं गेलीं. रानांतील गांवाची फार खराबी झाली. मंगळवेढ्याहून सर्वास निरोप देऊन नाना लांब लांब मजलीनें पुण्यास गेले.’

नानाच्या मनांत टिपूला नरम करण्याचा विचार चालू होता, तर वरील भेटींत नुसत्या कारवाईनें शक्य तितका फायदा पदरांत पाडून घेण्याची निजामाची धडपड चालू होती. बऱ्हाणपुर, दौलताबाद, अहमदनगर, व विजापुर हीं चार मुसलमानी वैभवाचीं मुख्य ठिकाणें उदगीरच्या प्रसंगांत मराठ्यांनीं घेतलेलीं परत यावीं अशी निजामाची तीव्र इच्छा होती. पैकीं दौलताबाद त्यानें नानापासून पूर्वीच घेतलें होतें. प्रस्तुत यादगीरच्या भेटींत त्यानें नानाजवळ अहमदनगर व विजापुर हीं दोन स्थळें परत मागितलीं. हीं स्थळें द्याल तर आम्ही तुम्हांस टिपूशीं लढण्यांत सामील होतों, असें त्याचें बोलणें पडलें. त्याला वाटलें, नाना या वेळीं गरजू आहे, आपली मदत त्यास पाहिजे असेल तर तो आपली ही मागणी मान्य करील. नानानें उलट निजामास कळविलें कीं, ‘तुंगभद्रेच्या उत्तरेकडील टिपूच्या ताब्यांतील प्रदेश तुम्ही जिंकून आम्हांस द्या म्हणजे तुम्हांस विजापुर देऊं.’ पुण्यास कांहीं बंडावा झाल्याची वार्ता आल्यामुळें नाना त्वरेनें पुण्यास परत आला. अशा