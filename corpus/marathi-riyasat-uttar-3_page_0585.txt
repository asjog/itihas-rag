तेव्हां त्यानें आपली नेमणूक स्वतंत्र तोडून मागितली, ती बाजीराव देईना. म्हणून
चिमाजी आप्पा उपास करूं लागला. बयाजी नाइकाचे मार्फत त्यानें ही हकीकत
रेसिडेंटास कळविली, तेव्हां रेसिडेंटानें मध्यस्थी करून त्यास सालाची दोन लक्ष रुपये
नेमणूक स. १८०६ च्या मार्गशीर्ष महिन्यांत तोडून देवविली. तथापि उभयतां
मधील तक्रारी दिवसेंदिवस वाढतच गेल्या. चिमाजी शनिवारचे वाड्यांत राहत होता,
परंतु वाड्यावर त्रिंबकजीचा बंदोबस्त असल्यामुळें चिमाजीकडे भेटीस कोणी येईनासें
झालें. चिमाजी कोठें बाहेर प्रांतांत गेला असतां त्यास कोणी भेटूं नये आणि भाजी-
फुलें वैरण वगैरे कांहीं देऊं नये, अशा ताकिदी ठिकठिकाणच्या मामलेदारांस बाजीरावानें
लिहून पाठविल्या. चिमाजी आप्पाचीं घोडीं सरकारचे कुरणांत चरणीस असत, तीं
बाजीरावानें तेथून काढून लाविलीं. चिमाजी आप्पानें त्यांची व्यवस्था केली नाहीं,
तेव्हां तीं घोडीं एक महिनाभर शनिवारवाड्यापुढें मोकळीं होतीं. तीं बहुतेक कांहीं
वैरणी वांचून मेलीं व कांहीं बाजीरावानें अन्याबा राहातेकर याचे हवालीं केलीं. अशा
तक्रारी उभय बंधूंमध्यें अखेर पर्यंत सारख्या चालू होत्या. फारच अडचण झाली म्हणजे
रेसिडेंटाकडे कागाळी जाऊन त्याचे कडून निकाल होत असे. स. १८१७ चे नोव्हेंबरांत
घोरपडीची लढाई झाल्यावर बाजीराव आपला अजबाब घेऊन पुरंदराकडे निघाला,
त्या प्रसंगीं चिमाजी आप्पानें त्याचा पुष्कळ निषेध केला; तुम्ही फौजेंत जाऊन ठासून
उभे राहा म्हणजे जय मिळेल असें परोपरीनें त्यास विनविलें. शेवटीं मला तरी लष्करांत
जाण्यास परवानगी द्या अशी विनंति केली, पण ती सुद्धां बाजीरावानें मान्य केली नाहीं;
आणि हट्टानें चिमाजीस बरोबर घेऊन तो बाहेर गेला. आप्पाची स्त्री सीताबाई ( दामले)
ओंकारेश्वराचे देवळांत वाती लावावयास गेली असतां लुगड्यास आग लागून जळून
ता. २६.२.१८०९ रोजीं मरण पावली. दुसऱ्या लग्नासंबंधीं खालील उल्लेख आहे.
“ चिमाजी रघुनाथ यास सालीना दोन लक्ष रुपयांची नेमणूक केली, त्यांत लग्न-
कार्य वगैरेचा खर्च त्यांनीं करावा, या खेरीज कांहीं त्यांस द्यावयाचें नाहीं; परंतु यांचे
दुसरें लग्न कारण्याविषयीं अनुमान दिसून प्रपंचास उदास झाले. याजकरितां सरकारांतून
एक वेळ लग्न करावें असें एल्फिन्स्टन वकील यांचे विद्यमानें ठरून कोपरगांव येथें
वैशाख शु॥ १० शके १७३४ ( ता. २०.५.१८१२ ) रोजीं लग्न महादाजीपंत
जोशी यांच्या कन्येशीं केलें.” याशिवाय सत्यभामाबाई म्हणून महेंदळे यांजकडील
चिमाजी आप्पाची एक बायको असल्याचा उल्लेख सांपडतो ती तिसरी असावी.
चिमाजीआप्पा सन १८१९त काशी येथे जाऊन राहिला आणि तेथेंच ता.९.६.१८३०