पुढें पार्ल्याच्या पूर्वेस मरोळचें ठाणें त्या वेळीं मजबूद होतें. अंधेरीपासून वसई-
पावेतोंच्या पश्चिम किनाऱ्यानें लहान मोठीं अनेक बेटें आहेत. गोरेगांवच्या पश्चि-
मेस वेसाव्याचा किल्ला होता. त्याचे पुढें मालाड. मालाडचे इनामदार सरदेसाई
अंताजी रघुनाथ व रामचंद्र रघुनाथ या दोघां बंधूंनीं पोर्तुगीजांविरुद्ध बाजीराव व
चिमाजी आपाकडे अतिशय खटपट केली. बोरिवलीच्या पश्चिमेस व वसईच्या
तोंडाशीं समोर एक लांब चिंचोळें बेट असून त्यांत धारावी हें तटबंदीचें स्थळ
होतें. खाडीच्या उत्तर टोंकावर वसई आहे. खाडीपासून पलीकडे वसई तालुका
व त्याचे पुढें माहीम, डहाणु व उंबरगांव हे हल्लींचे तालुके अनुक्रमें लागतात.
वसईच्या उत्तरेस किनाऱ्यावर आगाशी हें गांव असून, त्याचे शेजारीं आरनाळा
किल्ला आहे. त्यापुढें किनाऱ्यानेंच उत्तरेस गेल्यावर माहीम व केळवें हीं दोन
ठिकाणें व त्यांच्या पूर्वेस आंत तांदुळवाडी व ईशान्येस मनोर व अशेरगड हे
किल्ले त्या वेळीं मजबूद होते. आणखी किनाऱ्यानें उत्तरेस गेल्यावर शिरगांव,
तारापुर व चिंचणी हीं बंदरें लागतात. त्यांचेपुढें डहाणु व उंबरगांव हीं दोन
बंदरें, उंबरगांव खाडीचे उत्तरभागीं नारगोळें व खतलवाड हे गांव, वसईच्या
युद्धांत ध्यानांत ठेवावे लागतात. त्याचे पुढें दंमण बंदर हें अद्यापि पोर्तुगीझांचेच
ताब्यांत आहे. वसईच्या पूर्वभागीं कामणगड व त्याचे नजीकच राजावळी,
गोखवरें, आचोळें, चिंचोटी, टकमक, मांडवी या गांवांचा उल्लेख ठिकठिकाणीं
येतो. वसईजवळच खाडीवर दक्षिण बाजूस घोडबंदर म्हणून ठिकाण आहे. त्या
वेळच्या हकीकती वाचतांना वरील स्थळें मुख्यतः प्रसंगानुरोधाने येतात.
 तीन वर्षांच्या या युद्धांत अनेक लढाया होऊन सगळाच प्रांत मराठ्यांनीं
जिंकिला. त्या सर्वांत ठाणें, माहीम, तारापुर व वसई येथील संग्राम केवळ
घनघोर झाले. मराठ्यांचे सर्व मोठे सरदार दुसऱ्या मोहिमेंत सामील असून,
त्यांनीं व त्यांच्या हाताखालील शिपायांनीं केलेल्या मर्दुमकी वाचून मराठ्यांच्या
शौर्याचें व धाडसाच सप्रेम कौतुक वाटूं लागतें. वास्तविक या युद्धाची निराळी
हकीकत लिहिण्यापेक्षां त्या वेळचीं पत्रेंच तेवढीं वाचलीं म्हणजे पुरे आहेत. सर्व
स्वारी नेटानें सिद्धीस नेण्याचें श्रेय चिमाजीआपाच असून, ‘निशान माझें धड तरी
तोफेच्या गोळ्याने वसईच्या किल्ल्यांत उडवून द्या,’ हे त्याचे निर्वाणाचे शब्द
आख्यायिकेंत सांगतात ते वस्तुस्थितीचे निदर्शक समजावे एक ठाण्यावर व एक
वसईत असे पोर्तुगीझांचे दोन मोठे सेनापति या युद्धांत मारले गेले.