ता.१६-४-१७८४ रोजीं आपाजीराम पुण्यास लिहितो, ‘खासा इष्टिन दिल्लीचीं राजकारणें करावयाकरितां कलकत्त्याहून लखनौस आला. पूर्वी त्यांचे बोलण्यांत वरवर येई कीं, बाबांचे इतल्याशिवाय इंग्रज कोणतीही गोष्ट करणार नाहींत. परंतु आतां उघड दिसतें कीं, केवळ मतलबापुरता सालबाईवर तह करविला, आणि आतां परभारें टिपूशीं सलूख केल्यावर दिल्लीचें राजकारण हाताखालीं घालतात हें उघड आहे. पातशहानें पाटीलबावाशीं संधान केलें, तें उलटविण्याचा विचार करतात. गोहदेमुळे लगोलग बाबांस दिल्लीस पातशहाकडे जातां आलें नाहीं. तरी अनूपगीर गोसावी याचे मार्फत बाबांनीं सूत्रें केलीं आहेत कीं, पातशहानें इंग्रजांस वश परिच्छिन्न होऊं नये. इकडून सदाशिव मल्हार यांस लखनौस इष्टिनकडे पाठवीत आहेत. फौज कुमकेस देशींहून यावी असें यांचें मानस आहे.’ खुद्द महादजीचीही आतां इंग्रजांच्या कावेबाजपणाबद्दल खात्री झाली. तो म्हणतो, ‘मसलतीच्या वाटेनें पाहतां इंग्रजांची चाल खोटी. अशा प्रसंगीं नानांनीं पुण्याहून टिपूशीं अंतस्थ सलूख राखावा हें चांगलें. नानांनीं निजामाची गांठ घेऊन मनसबा केला चांगली गोष्ट. निदान ते तरी इंग्रजांचे खुळांत शिरणार नाहींत. भोसल्यांचा धाक तर इंग्रजांस लागतच नाहीं. इंग्रज लबाड, बेइमान, केवळ काबू साधणारे आहेत.’ मे महिन्यांत नानाची व निजामाची भेट यादगिरी येथें झाली, त्यानंतरचे हे महादजीचे शब्द स. १७८४ जूनचे आहेत. महादजी इंग्रजांचे डाव ओळखीत नव्हता असें बिलकुल नाहीं; परंतु प्रत्यक्ष लढाईचा प्रसंग न यावा इतक्यापुरता तो कचरत होता. या वेळीं सुद्धां पातशहाच्या साहाय्यास धावून जाणें त्याला जरूर असतांही, आपल्या शक्तीची खात्री वाटेना म्हणून तो फार सावधपणें वागत होता. जवळ फौज नाहीं, पैसा नाहीं; गोहदवाले वगैरे उपद्व्यापी जमीनदार विरुद्ध उठलेले. अशा स्थितीत जर महादजी लगोलग दिल्लीच्या कारभारांत पडता, तर निरनिराळ्या उमरावांच्या वैमनस्यांस बळी पडून शफीप्रमाणें मारला जाता, किंवा पराभव पावून अपयश घेता. हें सर्व धूर्ततेनें ताडून त्यानें प्रथम डी बॉयनला जवळ ठेवून फौज तयार करण्याची सुरवात केली. *
ता. ३-५-१७८४ रोजीं हेस्टिंग्स लखनौहून कलकत्त्यास लिहितो, ‘मीर्झा जवानबख्त बापाजवळून पळून इकडे आला त्याची हकीकत मी तुम्हांस