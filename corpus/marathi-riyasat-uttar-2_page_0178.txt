असें पातशहांस वाटतें. पाटीलबावांची मर्जी स्वच्छंदी व खुशामत मतलबी बहुत. जें करणें तें स्वतः जातीनिशीं करावें. कोणाचा इतबार नाहीं. हलकें माणूस तोंडीं लावून लोभास प्रवर्ततात. यामुळे पातशहा दिक्क आहेत. पुण्याहून पातशहांस हत्ती, घोडीं, वस्त्रें नजर पाठविली तीं गुजराणलीं, त्यावरून पातशहांनीं पुसिलें कीं, श्रीमंतांस परत काय द्यावें. आम्ही विनंति केली, पालखी, नालखी, माहीमरातब वगैरे जें मर्जीस येईल तें द्यावें. एवढ्यावरून बाबांची इतराजी आम्हांवर बहुत जाली. रामरामास देखील योग्यता राहिली नाहीं. ऐसी यांची मर्जी आहे. ’

गुलाम कादरास भय पडलें कीं, पूर्वी आपण लाडोजी देशमुखास दिल्लींतून काढून दिलें, पातशहाच्या किल्यावर गोळे मारले व राजपुतांस पत्रें पाठवून कारस्थान उभारलें, याबद्दल पाटीलबावा आतां आमचें पारिपत्य करतील. त्यावरून त्यानें पाटीलबावांशीं स्वच्छता करण्याकरितां इतबारी माणसें रामरतन मोदी वगैरेंस पाठविलें. इकडे शहादऱ्याच्या मुक्कामावर असतां आजूबाजूचे तमाम वाणी धरून आणून चार पांच लक्ष दंड बांधून पैसा उत्पन्न केला; आणि दोन चार काजींबरोबर पातशहास सांगून पाठविलें कीं, आपण दीनचा पक्ष सोडून मराठियांचा धरला हे गोष्ट मुसलमानीस ठीक नाहीं. त्यावर पातशहानें उत्तर दिलें कीं, मुसलमानांस सोबत द्यावी, दीनचा डंका ठेवावा हें ठीकच आहे; परंतु आज दहा महिने तुम्हीं दरोबस्त मुलूख आटोपला, पैका उत्पन्न केला, त्यांत मला काय दिलें ? उलट आमचे किल्यास व रंगमहालास गोळे मारिले. जितकी खराबी करावयाची तितकी केली; आतां तुमची आमची संगत कशी जुळणार ! त्यावरून गुलाम व इस्मईल दोघे एकविचारें झुंजाची तयारी करितात. एक लढाई मराठीयांशीं घेऊं, मग जें होणें तें होवो, या अर्थें यमुनेच्या कांठीं मोर्चेबंदी करून आहेत. पातशहा पाटीलबावांस वरचेवर पत्रें पाठवितात कीं, मातबर फौज लावून याल तर दिल्लीची स्थित राहील; नाहीं तर आग्ऱ्यासारखी खराबी होईल. [ २५ जुलई ]. याच संधीस हिंमतबहादर कोणासही न कळवितां दिल्लींतून एकाएकीं निघून गेला, म्हणून त्यावर बादशहाचा व महादजीचा अत्यंत रोष झाला.

सुलेमान शेको बरोबर घेऊन गुलाम कादर व इस्मईल बेग शहराबाहेर रेतींत डेरे करून राहिले. परंतु कूच न केलें. शहरांत मातबर असामी पाहून धराधर करूं लागले; तेव्हां पातशहांनीं आज्ञा केली कीं, तुम्ही जाऊन शत्रूंशीं मुकाबला करावा, शहरचे लोकांस उपद्रव देणें ठीक नाहीं. गुलाम बोलला, शहर