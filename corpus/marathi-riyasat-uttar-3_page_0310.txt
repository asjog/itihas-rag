याचना करून सिंद्यानें सुर्जीअंजनगांवचे तहांत तैनाती फौजेचें नवीन कलम वाढवून
ता. २७-२०१८०४ रोजीं बऱ्हाणपुर येथें पूर्वीचा तह बदलून घेतला. त्यांत (१)
बाजीरावाचें पेशवाई पद इंग्रजांनीं अढळ ठेवावें; व (२) यशवंतराव होळकराचा
पाडाव करण्यास त्यांनी मदत करावी, अशीं कित्येक कलमें होतीं.

प्रिन्सेप म्हणतो, या तहानें दौलतराव सिंद्यानें आपले हातपाय जास्तच बांधून
घेतले. इंग्रज सरकाराची परवानगी घेतल्याशिवाय आपण दुसऱ्या कोणाशीं स्नेह
वगैरे जोडणार नाहीं असें त्यानें कबूल केलें, त्यावरून इंग्रजांनींही त्यास असा करार
करून दिला की, 'तुमच्या राज्याच्या अंतर्व्यवस्थेत आम्ही हात घालणार नाहीं,
तुम्हास कोणी प्रतिस्पर्धी उत्पन्न होईल तर त्यास आम्ही मदत करणार नाहीं,
उलट जे कोणी तुमच्या विरुद्ध दावा धरून उठतील त्यांचा आम्ही पाडाव करून
तुमचा अधिकार चालू करून देऊं.' या ठरावानें इंग्रजांची मदत घेऊन मराठशाहींतील
आपलें वजन पुनः पूर्ववत् स्थापन करूं अशी दौलतरावाची अपेक्षा होती, आणि ती
पूर्ण होण्यास बाजीरावच त्यास पेशवाईवर हवा होता. तरी बरें, दौलतरावाचे
हयातींतच बाजीरावाची उचलबांगडी झाल्याचे त्याच्या प्रत्ययास आलें.

संस्थानी राज्यकारभारांत या तहाचा आणखी एक अनिष्ट परिणाम असा झाला, की
दौलतराव जे काय जुलूम किंवा अन्याय रयतेवर किंवा इतरांवर करील ते अंमलांत
आणण्याची जबाबदारी इंग्रजांनीं पत्करिली. हिंदुस्थानांत शांतता नांदावी, न्यायनीतीचे
राज्य सुरू व्हावें, लोकांस सुखशांति मिळावी हे जे उच्चहेतू ऐटीच्या सुंदर भाषेत
ग० ज० नें वारंवार पुकारले, ते सर्व कागदावर राहून पुढें अनवस्थाप्रसंग प्राप्त झाला.
अन्यायानें वागणा-या दुष्ट दौलतदारांस इंग्रजांचा आश्रय मिळून, बाजीराव, निजाम,
अयोध्येचा वजीर व खुद्द दौलतराव सिंदे अशांची खासगी चैन वाटेल तशी चालण्याची
सोय झाली, आणि पूर्वीचीं स्वेच्छाचारावरील बंधनें निघून गेलीं. हा प्रकार थोड्या
फार अंशानें पुढें रूढ होऊन वसईच्या तहानें जी पेरणी वस्ली बंधूनीं केली, तिचें
पीक अद्यापि आपण अनुभवीत आहों.

ब-हाणपुरच्या तहांत सिंद्याकडून नवीन मुलूख इंग्रजांनीं मागितला नाहीं. पूर्वी
घेतलेल्या मुलखाच्या उत्पन्नांतून खर्च भागवून आपली तैनाती फौज सिंद्याचे मदतीस
देण्याचे त्यांनी कबूल केलें, आणि तैनाती फौजेचे सामान्य निबंध सिंद्यावर लादले.
याचा परिणाम असा झाला, की इंग्रजांनी होळकरावर युद्ध पुकारतांच सिंदे त्यास
