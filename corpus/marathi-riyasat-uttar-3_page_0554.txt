प्रतापसिंहाच्या रासवटींत दुसऱ्या एका गृहस्थाचें नांव सुप्रसिद्ध होतें, तो **बापू कान्हो फडणीस** हा होय. तो प्रतापसिंहाजवळ प्रमुख मुत्सद्दी होता. याचे उपनांव खांडेकर. याचा पूर्वज गोपाळ महादेव कोंकणांत देवरुखाजवळ आपल्या वतनाच्या गांवी राहत असतां हबशाच्या जाचानें साताऱ्यास येऊन शाहू महाराजांजवळ नोकरीस राहिला. शाहूनें त्यास देवरूख परागण्यांतील कनकाडी गांव इनाम करून दिला. त्याचा मुलगा धोंडो गोपाळ यास शाहूनें आपली हुजूर फडणिसी दिली. पुढें त्याचा मुलगा बाळाजी धोंडदेव फडणिसी करीत असतां काशीस जाऊन वारला. पश्चात् त्याचा भाऊ कान्हो धोंडो यास फडणिसीचा दरख मिळाला; पण ताराबाईचे लक्षांत वागत असल्यामुळे त्याजवर नानासाहेब पेशव्याची इतराजी झाली. त्याचा मुलगा बापू कान्हो धाकटे शाहूचे पदरी राहून नानाफडणिसाचे तंत्रानें वागत असे. बाजीरावाच्या वेळीं साताऱ्यास छत्रपतीसंबंधानें ज्या उलाढाली व युद्धें झालीं त्यांत बापू कान्हो महाराजांचे तर्फेनें पुण्यास सिंदे, सर्जेराव वगैरेकडे वारंवार जात असे. रास्ते, पटवर्धन यांजपुढें पराभव पावून चतुरसिंग भोसले स. १७९८ त बाहेर बंडाळी करूं लागला, त्याचा कारभारी म्हणून बापू कान्हो यास छत्रपतीनें नेमून दिलें. त्याजपाशीं एकनिष्ठेनें राहून बापूने अनेक राजकारणें केलीं व बिकट प्रसंग अनुभविले. चतुरसिंगानें छत्रपतींस मोकळे करण्याची पराकाष्ठा केली. त्यासाठी करवीरकर छत्रपति, सिंदे, होळकर नागपुरकर भोसले यासर्वांकडे चतुरसिंग गेला, त्याबरोबर बापू कान्हो सदैव असे. स. १८१२ सालीं चतुरसिंगाबरोबरच त्यासही मालेगांव येथें त्रिंबकजी डेंगळ्यानें दगा करून कैद केलें; आणि जीवधन किल्ल्यावर अडकवून ठेविलें. त्यांतून बापू कान्हो मुक्त होऊन प्रतापसिंहाच्या फडणिसीवर रुजू झाला. ग्रंट डफ यास इतिहासाचे व अन्य कामीं त्यानें फार साह्य केलें. त्याच्याच सांगण्यावरून बापूने स. १८२१ त एक आत्मवृत्त तयार केलें तें छापलें आहे. 

× ऐ. स्फू. ले. ३०२१. बापू फडणीस, बळवंतराव मल्हार चिटणीस, अंताजीपंत व विठ्ठल बल्लाळ महाजनी, रंगो बापूजी गुप्ते वगैरेंनीं प्रतापसिंहाचें साह्य केलें, त्यांच्या हकीकती छापलेल्या आहेत त्या अभ्यासूंनीं वाचाव्या. राजवाडे खंड १५.३२३ यांत रंगोबापूजीनें दिलेली हककित मनोरंजक वाटेल.