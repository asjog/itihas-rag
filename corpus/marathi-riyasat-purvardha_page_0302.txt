बादशहा औरंगजेबाचीं अनुचित कृत्यें ऐकून त्याजवर इतके रुष्ट झाले
होते, कीं ते केव्हां काय करतील ह्याचा नेम नव्हता. जशवंतसिंग, जयासिंग
वगैरे डोईजड सरदारांस दूर कोठें कामगिरीवर पाठवून औरंगजेब आपली
निभावणूक करीत होता. सन १६६६ च्या जानेवारींत शहाजहान मरण
पावला, तेव्हां औरंगजेब स्वस्थचित्त झाला. त्यानंतर लगेच आग्र्यास
जाऊन तेथें त्यानें ता. २७ मार्च रोजीं पहिला राज्यारोहणसमारंभ मोठ्या
थाटानें केला. हा समारंभ म्हणजे मोगल बादशाहीच्या भरभराटीचा कळस
होय. त्यापूर्वी व त्यानंतर त्या बादशाहीचें वैभव एवढें मोठें कधीं
नव्हतें. ज्या शिवाजीस आपल्या ताब्यांत आणण्यासाठीं तो इतका आतुर
होता, तो सुद्धां ता. ९ मे रोजीं आग्र्यास येऊन बादशहापुढें मान वांकवू
लागला. सारांश, औरंगजेबाची ही पहिल्या आठ वर्षांची हकीकत मुसल-
मानी रियासतींत विस्तारानें दिली आहे ती वाचली असतां, शिवाजीकडे
स्वतः लक्ष देण्यास त्यास कां फावलें नाहीं, हें समजून येईल. त्यानंतर
लवकरच अफगाण व रजपूत युद्धें सुरू झालीं, त्यांतून मोकळा होण्यास
बादशहास आणखी पंधरा वर्षे लागलीं. ह्या संधीचा उपयोग शिवाजीनें
चांगला करून घेतला.

विजापुरकरांनीं शहाजीस प्रतिबंधांत ठेविलें, त्या वेळेस सन १६४९
च्या सुमारास शहाजहान बादशहाकडे संधान बांधून शिवाजीनें आपल्या
बापाची सुटका कशी केली, हें मागें सांगण्यांत आलेंच आहे. त्या वेळीं
मोगलांची नोकरी करण्याचें शिवाजीनें कबूल केलें होतें. विजापुरशीं झगडत
असतां शिवाजी कोणत्याही तऱ्हेनें मोगलांशीं कुरापत काढण्यास तयार
नव्हता. सन १६५७ त औरंगजेबानें विजापुरावर युद्ध सुरू केलें,
त्यास मदत करण्याच्या हेतूनें शिवाजीनें त्याजबरोबर पत्रव्यवहार सुरू केला.
औरंगजेबानेंही त्या वेळेस शिवाजीचें म्हणणें कबूल केलें, हें पुढील
पत्रावरून दिसून येईल.

' शिवाजी भोसले, बादशाही कृपेस पात्र, कृतकृत्य पावून जाणेत
कीं, तुमची अर्जदास्त इकडील पंजाचे निशाणाचें फर्मान पोहोचल्यानंतर
चिठ्ठी पावली. हरएकाविषयीं जें सांगणें तें तुम्हांकडील वकील सोनाजी
यांजपाशीं सांगितलें. त्यांनीं तुम्हांसीं बोलोन खातरजमा केलीच असेल.
सांप्रत जे किल्ले व मुलूख विजापुराकडील तुमचे हातीं होते ते पेशजी-