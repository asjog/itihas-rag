मराठी फौजेचा पराभव म्हणजे कांहींच नाहीं; उलट कित्येक वेळां ते मोगल फौजेचाच पराभव करून स्वतःचा पाहिजे तसा फायदा करून घेत. येणेंकरून मराठ्यांच्या टोळ्या जिकडे तिकडे बळावत चालल्या. बादशहा उत्तरोत्तर हिंदुस्थानांतून ज्यास्त खजिना मागवू लागला; पाळत राखून तो खजिना मराठे एकदम पळवून नेत, मोगल टोळ्यांची बातमीही एकमेकांस पोचूं देत नसत.

सन १७०२ पासून मराठ्यांनीं ह्या युद्धांत चढाई सुरू केली. मनूची म्हणतो, स. १७०५ त मराठ्यांचे चाळीस हजार स्वार मोठी दौड करून झपाट्यानें सुरतेवर आले; आणि तेथून भडोचपर्यंत सर्व मुलूख त्यांनीं लुटला. त्यांजवर नजरअल्लीखान व ख्वाजा हमीद हे दोन मुसलमान सरदार सहा हजार फौजेनिशीं चालून आले. त्यांच्या फौजेचा मराठ्यांनीं फन्ना उडविला; त्या दोघांस कैद केलें; आणि आठ लाख रुपये दंड घेऊन त्यांस सोडलें. मनूची म्हणतो; ही स्वारी स १७०३-०४ सालीं झाली. ( पु. ४-४६ ). त्या वर्षी त्यांनीं सुरत व बऱ्हाणपुर हीं शहरें लुटलीं, आणि खंडण्या वसूल केल्या. हीं शहरें म्हणजे मोगल बादशाहीच्या दक्षिणेतील राजधान्याच होत. यानंतर त्यांचें पाऊल पुढेंपुढेंच पडत चाललें. धनाजी जाधव, हिंदुराव व राणोजी घोरपडे ह्यांनीं दक्षिणेकडील सर्व मुलूख कब्जांत आणिला ( स्कॉट वेरिंग ). सन १७०५ सालीं ते प्रथमतः नर्मदा नदी उतरून माळव्यांत शिरले. इकडे वऱ्हाड, खानदेश, गुजराथ हे प्रांत तर त्यांनीं अगदीं आपलेसेच करून टाकिले. ह्या भयंकर खबरा बादशहास पोंचून त्यानें झुल्फिकारखान, गाजीउद्दीन व अजीमशहा यांस अनुक्रमें माळवा, वऱ्हाड व गुजराथ ह्या प्रांतांत रवाना केलें. परंतु त्यानें फारसा उपयोग झाला नाहीं. मुसलमानी फौजेच्या अंगीं आतां लढण्याचें त्राण राहिलें नव्हतें. फार दिवस कष्ट सोसल्यानें त्यांस युद्धाचा तिटकारा आला होता. शिवाय बादशहा आतां थोड्याच दिवसांचा सोबती आहे, असें सर्वांस वाटूं लागल्यामुळें, पुढें काय भानगडी होतात, तें पाहण्याकडे पुष्कळांची नजर लागली होती. तेव्हां बादशहाची अगदींच नाउमेद झाली. मराठ्यांची लुटालूट त्यांस मुळींच बंद करितां येईना. बरें, मराठे तरी नुसती लूट करून स्वस्थ बसत नसत. 'त्यांनीं जिकडे तिकडे आपला कायमचा अंमल बसविण्यास सुरुवात केली. जो जो मुलूख