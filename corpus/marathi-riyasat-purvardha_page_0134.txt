ह्यामुळे लोकांची स्थिति सुधारण्याचें काम त्यांच्या हातून होणें शक्य नव्हतें. पूर्वी गांवगन्ना वसूल गोळा करून तो पुढें सरकारांत भरण्यासाठीं हिंदु मोकाशी नेमलेले असत. त्यांजकडून वसूल वेळेवर येईनासा झाला, तेव्हां मुसलमान राज्यकर्त्यांनीं पूर्वीचे मोकाशी काढून नवे मुसलमान मोकाशी नेमिले; त्यामुळे लोकांचीं मनें फार क्षुब्ध झालीं. राज्यकर्त्यांचीं संरक्षक व संवर्धक कर्तव्यें बंद पडून देशांत वारंवार दुष्काळ पडूं लागले. असा एक मोठा दुष्काळ स. १४६८-७५ पावेतों पडला. दामाजीपंताची कथा ह्या दुष्काळांतील आहे. अनेक कवींच्या व इतर लेखांत ह्या दुष्काळाचें वर्णन आढळतें. ह्यास ‘ दुर्गाडी ’चा दुष्काळ असें नांव त्या वेळच्या कागदांत दिलेलें आढळतें. ह्या दुष्काळांत असंख्य लोक प्राणांस मुकले. सर्व देश उजाड झाला. सरकारचा वसूल थकला; आणि सरकारचीं कामें बंद पडलीं. पैठण, पुणतांबें येथें मोठीं प्राचीन संस्कृत विद्यापीठें होतीं, त्यांचा आश्रय बंद पडला. चरितार्थ चालेनासा झाल्यामुळे अनेक पंडित घराण्यांनीं देशत्याग केला. आपले सर्व ग्रंथ बरोबर घेऊन ते काशीस जाऊन राहिले. प्रसिद्ध गागाभट्टाचें घराणें याच वेळेस काशीस गेलें असावें. काशीस ह्या दक्षिणी पंडितांनीं पुढें मोठा लौकिक मिळविला. त्यांची हकीकत पंडित हरप्रसादशास्त्री ह्यांनीं बंगाल ए. सो. च्या तर्फे प्रसिद्ध केली आहे. पुणतांबें, पैठण येथील संस्कृत विद्येचा लौकिक पुरातन होता. हीं स्थानें कर्मठ ब्राह्मणांचीं म्हणून नांवाजलेलीं होतीं. ज्ञानेश्वर, एकनाथ वगैरेंचे छळ पैठणच्याच ब्राह्मणांकडून झाले. सामान्यतः कोणत्याही धार्मिक बाबतीस पैठणच्या ब्रह्मवृंदांची संमति मिळविणें त्या वेळीं अत्यंत महत्त्वाचें होतें. ह्याच कारणास्तव शिवाजीच्या अभिषेकप्रसंगीं गागाभट्टाचें महत्त्व एवढें वाटलें.

पुरातनचीं वतनें बंद पडलीं, त्यांत देवस्थानांचीं उत्पन्नें खालसा झाल्यामुळे देशांतील एकूण एक जुनीं देवस्थानें लयास गेलीं. नेवासें येथें महालसा देवीचें प्रचंड देवस्थान होतें त्याचें वर्णन ज्ञानेश्वरानें केलें आहे. तें देवस्थान बंद पडले. नाशकास पूर्वी अनेक हेमाडपंती देवळें होतीं; त्यांतलें हल्लीं एक सुद्धां शिल्लक नाहीं. एकंदर महाराष्ट्रांत तीनशें वर्षांहून जुनें असें एकही देवस्थान नाहीं, हें मोठें आश्चर्य आहे. शिवाजी जेव्हां उदयास आला, तेव्हां जुन्या देवस्थानांस उत्पन्न बांधून देण्याचें त्यास