हातीं ठेविला होता. गोव्याचे स्वारींत बाळाजी आवजीचा मुलगा खंडो-बल्लाळ याची स्वामिभक्ति पाहून, संभाजीनें त्याजवर कृपा केली, ती गोष्ट पुढें चिटणिसांच्या हकीकतींत दिली आहे. त्यावरून संभाजीच्या अंगची दयार्द्रता व गुणग्राहकता हे गुण व्यक्त होतात. मात्र अमुक एक मनुष्य वाईट असें त्याच्या मनानें एकदां घेतलें, म्हणजे मग त्याचा ग्रह कधीं बदलत नसे. येसूबाईवर संभाजीची भक्ति होती यावरून संभाजी मूळ अंत:करणानें वाईट नव्हता असें दिसतें. संभाजीच्या आपत्तींत त्याची ही बायको आपल्या उज्ज्वल गुणांनीं विशेष शोभते. खंडो बल्लाळ वगैरे चांगल्या मंडळीस तिनें धीर देऊन कामास लाविलें. पुढें औरंगजेबाच्या हातांत पडल्यावरही तिच्या सौजन्यानें व सद्गुणानें तिची जीवनयात्रा सुखाची गेली. औरंगजेबाच्या जनानखान्यांत ती मोठ्या सावधगिरीनें पण प्रेमानें वागली. सगळ्यांशीं तिनें प्रेम संपादिलें. शाहूशिवाय आणखी मुलें-मुली तिला होत्या असें मनूची म्हणतो. शाहूचा जन्म स. १६८० तला. तेव्हां तिला आणखी मुलें असणें संभवनीय आहे. मात्र मराठी बखरींत त्यांचा उल्लेख नाहीं. ही शाहूच्या सुटकेनंतर दिल्लीसच अटकेत होती. बाळाजी विश्वनाथ दिल्लीवर गेला, तेव्हां मातुश्रीस सोडवून आणा, असा त्यास शाहूचा हुकूम होता. त्याप्रमाणें ती दक्षिणेंत परत आली असावी.

स्त्रीविषयक आसक्ति व मद्यपान हीं दोन व्यसनें संभाजीला जबरदस्त होतीं. त्यामुळेच त्याचा अंतीं नाश झाला. हीं दोन व्यसनें म्हणजे किती भयंकर आहेत, हें सांगावयास नकोच, आणि त्यामुळे संभाजीचा नाश झाला यांतही कांहीं आश्चर्य नाहीं. तथापि संभाजीच्या या व्यसनांपासून लोकांस साक्षात् उपद्रव किती होत असे, ह्याचा विचार केला पाहिजे. म्हणजे सुरापानानें धुंद होऊन संभाजीचे चाळे बाहेरच्या लोकांस व प्रजाजनांस जाचक होत असत कीं काय, किंवा तो एकांतांत बसून आपली विषयवासना तृप्त करून घेई; तसेंच स्त्रीविषयक वासनेच्या नादीं लागल्यामुळे परदारापहरणासारखे भयंकर जाच लोकांस सोसावे लागले कीं काय ? या प्रश्नांचा विचार करितांना आपण नाटकांवर हवाला देऊन उपयोग नाहीं. नाटककार किंवा कादंबरीकार हव्या त्या पुरुषांचें नाटक किंवा कादंबरी लिहून, आपल्या लेखांत विशेष रस आणण्याकरितां हातांतील पात्रांची वाटेल तशी दुर्दशा करून सोडतात.