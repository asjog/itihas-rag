ता. १४.२.१८०३ रोजीं त्यानें कोल्हापुरकर छत्रपतीस कळविलें, ‘श्रीमंतांचे दौलतींत
बैदा होऊन नवीन प्रकरणें उपस्थित जहालियाचें स्वामींच्या श्रवणांत आलेंच असेल.
ऐशियास पोक्त जमावानिशीं हरएक सरदारास खानगी करून बऱ्हाणपुरचे रोखें
पाठविलें पाहिजे. ’ होळकरानें पटवर्धनास कळविलें कीं, ‘आम्ही एवढी फौज घेऊन
आलों, लढाई मारली, तुम्हीं जवानमर्द, दौलतीचे शरीक आहां, इंग्रजांची दरम्यानगत
आहे, त्यापक्षीं श्रीमंत तुमचें चालवितील. तुमची खातरजमा नसल्यास अमृतराव व
विनायकराव बापू आम्हांबरोबर हिंदुस्थानांत जात आहेत, त्याप्रमाणें तुम्हींही यावें.’
त्याजवर पटवर्धनांनीं उत्तर केलें, ‘आम्ही श्रीमंतांच्या पदरचे गादीचे चाकर खरे. स्वदेशीं
कुटुंब थोर. महाल मुलखाचा पसारा. तेव्हां आपली जागा सोडून गादीचा अनादर
करून कोणाचे म्हणून हिंदुस्थानांत यावें !’ होळकरानें पटवर्धनांची सबब ऐकून
कळविलें, ‘श्रीमंतांकडून विपर्यास पडल्यास चिंतामणराव आपांस आम्हीं वडील बंधु
म्हणवितों. जरूर पडेल तेव्हां बिनदिक्कत आमचे जवळ यावें.’

सिंदे व बाजीराव खेरीज करून बाकी सर्व मंडळीची जूट इंग्रजांविरुद्ध सिद्ध
झाली. फाल्गुन शु. ४ (ता. २५.२.१८०३) रोजीं यशवंतराव होळकर शनिवार-
वाड्यांत येऊन बाजीरावाचें कुटुंब मातुश्री ताईसाहेब व अमृतरावाचें कुंटुब काकूसाहेब
यांचे पायावर डोकें ठेवून वस्त्रें व निरोप घेऊन पुण्यांतून निघाले. त्या वेळच्या या
उपक्रमासंबंधानें हैदराबादहून बाबा फडके मिरजेस गंगाधरराव पटवर्धनास लिहितो.
‘उभयतां श्रीमंतांचा बेत इंग्रजी पलटणें बरोबर घेऊन त्यांच्या जोरानें पुण्यास येऊन
गादीवर बसावें असा आहे. सारांश ब्राह्मणी राज्यांत इंग्रजांची पैरवी झाली. दौलतींत
टोपीकरांचा पाय शिरला. ऐशियास आम्ही हैदराबादेस जाऊन नबाबांची भेट होऊन
बोलणीं झालीं. दौलतींत इंग्रजांचा पाय शिरावा हा सिद्धान्त समजला. तेव्हां येथून
निजामाचीं सिंदे, होळकर व भोसले यांस पत्रें गेलीं, कीं लवकर सर्वांचा समेट
करून पुढील मसलतीची पैरवी करावी. त्यास सिंदे यांचा इशारा पक्केपणें आहे कीं,
इंग्रजांचा दखल स्वराज्यांत न होऊं देण्याविषयीं आपण सर्व प्रकारें अनुकूल आहों.
होळकराचा समेट लवकर करून येऊन पोंचतों. भोसल्यांचाही इशारा याचप्रमाणें आहे.
होळकर तों येविशीं नमूदच आहेत. इंग्रजांचा कदम दौलतींत पोंचला असतां
कोणाचेंच माहात्म्य राहत नाहीं. याजकरितां सर्व सरदारांनीं एकत्र होऊन बंदोबस्त
केला असतां अवघड नाहीं. कर्नाटकांतील इंग्रजांचा सरंजाम धारवाडास येणार.
श्रीमंतांस घेऊन इंग्रज पुण्यास येणार हें खचित आहे. त्यास तुम्ही सर्व पटवर्धन