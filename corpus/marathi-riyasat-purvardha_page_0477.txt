विचार केला पाहिजे. प्रधानमंडळ स्थापन करून त्याचे ताब्यांत विशिष्ट सत्ता राजाने दिली कीं त्याची सत्ता तितकी कमी झाली. प्रधानमंडळ एकमताने अमुक एक गोष्ट करण्यास तयार झालें, की त्याजविरुद्ध जाण्यास राजाची छाति होत नव्हती. असा स्वतःवर आपले आपण दाब ठेवून घेणे मनाचें विशिष्ट औदार्य असल्याशिवाय होत नाहीं. असें औदार्य एकाही मुसलमान बादशहांत नव्हतें. इंग्लंडच्या राजांतही तें बेताचेंच होतें.

शिवाजीच्या पद्धतीवरून त्याचे मनांतील विचारांची आपणांस थोडी-बहुत कल्पना करितां येते. आपल्या पेशव्यांनें आपणापेक्षां दसपट पराक्रमी व्हावें, व तोच कित्ता इतरांनीं चालवावा, हें त्यास प्रिय वाटे. त्याजबद्दल इतर कोणाचा त्यास मत्सर वाटत नसे. जितके आपले कामगार पराक्रमी तितकें आपलें राज्य ज्यास्त बळकट, असें त्यास सदैव वाटे. बखरकारांच्या हकीकर्तीत हें म्हणणें पदोपदीं व्यक्त होतें. राजे लोक आपल्या कामगारांविषयीं किती मत्सरी असतात, व त्या मत्सरामुळें कामगारांस दाबांत ठेवण्यासाठीं नाना-तऱ्हेच्या युक्त्या योजून ते स्वतःस नेहमीं दुःखी व आपले राज्यास निःसत्त्व कसे करून घेतात, याचीं उदाहरणें मुसलमानी रियासतींत मुबलक सांपडतील. जगांतील कोणत्याही देशाचा इतिहास धुंडाळला तरी हा अनुभव येतोच. शिवाजीच्या व्यवस्थेंतील ह्या गुणाचा विचार महाराष्ट्रीयांनीं अवश्य करण्याजोगा आहे.

अशा व्यवस्थेंत देशसेवा करण्याची प्रत्येकास हुरूप येत असे. आपला धनी जाणता आहे, त्याजकडून आपल्या नोकरीचें चीज झाल्याशिवाय राहवयाचें नाहीं, अशी प्रत्येकास खात्री वाटत असे. बापाच्या मागें त्याचेंच काम जरी आपणास मिळालें नाहीं, तरी आपण काम केलें तर आपली उपेक्षा व्हावयाची नाहीं, असें प्रत्येक सरदाराच्या मुलास वाटे. जमिनींचीं उत्पन्नें तोडून दिलीं नसतांही व नोकरी वंशपरंपरा नसतांही, लोक नोकरी करण्यास इतके संतुष्ट व तत्पर असत, याचें कारण शिवाजीचा गोड स्वभाव व आपल्या लोकांत राष्ट्रसेवेची आवड उत्पन्न करण्याचें त्यांचें शहाणपण होय.

सामान्यतः कोणत्याही देशाच्या राज्यकारभारांत लष्करी व दिवाणी अशीं दोन अंगें मुख्य असतात. प्रथमतः अंतर्बाह्य शांतता राखण्यासाठीं लष्करी अंगाची जरूर असते. पण हें अंग प्रधान नव्हे. लोकसुखाचें