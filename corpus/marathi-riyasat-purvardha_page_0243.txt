शहाजहाननें आपल्या घराण्याचा व हिंदुस्थान देशाचा भावी इतिहास सर्वस्वी बदलून टाकिला. महंमद आदिलशहा बरेच दिवस आजारी असून, तो आतां फार दिवस वांचत नाहीं असें पाहून, औरंगजेबानें गोवळकोंड्याचे नुकसान विजापुरांतून भरून काढण्याचें मनांत योजिलें. हा बेत सिद्धीस नेण्यासाठीं त्यानें मीर जुम्ला ह्यास कांहीं तरी निमित्त काढून दक्षिणेत बोलाविलें. महंमदशहा मरण पावल्यावर त्याची बेगम बडीसाहेबा (कुत्बाहाची बहीण) व वजीर खानमहंमद यांनीं मयत सुलतानाचा अठरा वर्षाचा मुलगा अली म्हणून होता, त्यास गादीवर बसविलें. त्यावरून औरंगजेबानें बापास लिहून कळविलें, की 'अली हा महंमदशहाचा खरा पुत्र नव्हे. सबब विजापुरावर स्वारी करून, तें राज्य काबीज करण्याची परवानगी व्हावी.' इकडे त्यानें सरहद्दीवर मोठी फौजही जमविली.

महंमदशहा मरण पावल्यावर नवीन जिंकिलेल्या कर्नाटक प्रांतांत बंडाळी सुरू झाली; आणि ज्यास जसा वाव सांपडेल, तसा तो यत्न करू लागला. शहाजी भोसले मूळपासून तिकड़े उद्योग करीतच होता; परंतु इतउत्तर दरबारचे हुकूम न मानतां, तो सर्वस्वी स्वतंत्र कारभार करूं लागला. प्रत्यक्ष विजापुरांत अंदाधुंदी माजून, निरनिराळे अंमलदार एकमेकांत भांडू लागले. औरंगजेबानें त्या सर्वास लांच चारून, अंतस्थ रीतीनें फोडून ठेविलें. विजापुरच्या फौजेंतले जे लोक नोकरी सोडून आपलेकडे येतील, त्यांस तो बक्षिसें देऊं लागला. शिवाजीचा वकील औरंगजेबाकडे येऊन, शिवाजीनें विजापुर जिंकण्यास मदत केल्यास त्यास काय मिळेल, याचा खुलासा काहूं लागला. त्यास कांहीं तरी धरसोडीचें उत्तर औरंगजेबानें दिलें, (मार्च १६५७). नोव्हेंबर ता. २६ रोजीं विजापुरावर स्वारी करण्याची परवानगी शहाजहाननें सोडिली; आणि त्याची सर्व व्यवस्था औरंगजेबाचे हातांत दिली. त्याचे मदतीस शाएस्तेखानास माळव्यांतून जाण्याचा हुकूम झाला. मीरजुम्लाही बादशहाचे हुकुमाने निघून आला.

या युद्धाच्या मुळाशीं कांहीं एक आगळीक झालेली नव्हती. विजापुरचें राज्य मांडलिक नव्हतें; आणि तेथील गादीचा वारस ठरविण्याचे काम मोगल बादशहाचे नव्हते. विजापुरांत नवीन सुलतान गादीवर आल्यानें बजबजपुरी माजली, ही संधि औरंगजेबानें साधली. मीरजुम्ला १६५७ च्या जानेवारींत येऊन पोचला, आणि त्याच दिवशीं तो व