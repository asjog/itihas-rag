यादवराव भास्कर भोसल्यांस आणावयास गेले. वस्लीनें आपला मुक्काम संगमाजवळ ठेवून तेथें दारू गोळ्याचें दास्तान केलें. उभयतां श्रीमंत वसईहुन ता. २७.४.१८०३ रोजीं निघून वज्रयोगिणीस जाऊन कल्याणास पोंचले. बरोबर क. मेरे फौज घेऊन होता. विठोपा बदामीकर व वस्ली श्रीमंतांस आणण्यास चिंचवडावर जात आहेत. ता. २२.४.१८०३ रोजीं खासा वस्ली शनिवारवाड्यांत सायंकाळचे येऊन दिवाणखान्यांत बैठक जाली. ता. ३१ मार्च रोजीं संजीवनी ( अमृतराव ) सर्व अजबाब घेऊन जुन्नरजवळ जोरवें येथें गेले, त्यामुळें वस्लीस पर्वतासारखें हास्य झालें. पुढें बाजीराव तळेगांवावरून चिंचवडास आला. तेथें से० वस्लीनें त्याची भेट घेऊन सन्मानाने पुण्यास आणून ता. १३.५.१८०३ रोजीं शनिवारवाड्यांत ‘ हिज हायनेस बाजीराव पंडित प्रधान बहादूर ’ यांस पेशवाई पदावर प्रविष्ट केले: आणि अधिकार धारण केल्याचा जाहीरनामा काढिला. या प्रसंगानिमित्त वाड्यांत वस्लीच्या मुकामावर व मुंबई, सुरत, कलकत्ता, मद्रास, श्रीरंगपट्टण इत्यादि ठिकाणीं खुशालीच्या तोफांची प्रचंड सरबत्ती झडून एकंदर सर्व हिंदुस्थानास तो प्रकार जाहीर करण्यांत आला. ’ ( खरे; पे. अ. ).

प्रकरण आठवें
बाजीराव विरुद्ध लॉर्ड वेस्ली

पुरुष पंध्रांतुन पराक्रमी गत झाले अकरा ।
तदनंतर चौघांनीं दिल्या आल्या शत्रुसवें टकरा ॥
उपाय हरले ह्याच प्रसंगीं गोष्ट गेलि निकरा ।
जो रक्षण आणिला तोच करी दौलतिचा विकरा ॥
प्रभाकर—

१ लॉर्ड वेस्लीची जहांबाजी.
२ इंग्रज मराठ्यांचा स्नेहभंग.
३ युद्धाच्या वणव्यांतील बाजीरावाचे ढंग.
४ यशवंतराव होळकराची फूट.
५ अमृतराव रघुनाथाचा विश्वास घात.
६ बाजीरावाची आत्मवंचना.

१ ग० ज० लॉर्ड वेस्लीची जहांबाजी.—लॉर्ड मॉर्निंगटन ऊर्फ वेस्ली याची विचारसरणी व कृति बरोबर लक्षांत घेतल्याशिवाय त्या वेळच्या राजकारणाचा