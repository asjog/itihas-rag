व अधिकारी विद्वानांनीं केला असून त्या संबंधानें त्यांच्यांत मतभेदही भरपूर दिसून येतो.
मला वाटतें मी सुद्धां या पूर्वी जीं अनुमानें वेळोवेळीं नमूद केलीं, तीं आतां ज्यास्त वाचनानें व अभ्यासानें सर्वथा बदलावींशीं वाटतात. मराठींत जितकी म्हणून साधनसामुग्री प्रसिद्ध आहे, ती आतां बहुतेक माझे नजरेखालून गेली आहे. शिवाय दुसऱ्या बाजीरावाचे काळीं जे मोठमोठे इंग्रज अधिकारी पामर, वेल्सली बंधु, एल्फिन्स्टन, मन्रो, हेस्टिंग्ज वगैरे ठिकठिकाणीं कारभारावर होते, त्यांचीं विस्तृत लिखाणें आतांच माझे वाचण्यांत आलीं. मराठी सामुग्री बरोबरच याही इंग्रजी सामुग्रीचा विचार या विषयावर लेख लिहिणारानें अवश्य केला पाहिजे. एवढ्या विस्तृत साधनसंभाराचा साकल्यानें विचार करून नंतर आजपर्यंतच्या लेखकांनीं आपलीं मतें नमूद केलीं होतीं असें मला दिसत नाहीं. मराठ्यांचें राज्य कां नाश पावलें, यासंबंधानें मला वाटतें गोपाळराव हरि देशमुखांपासून शिवराम महादेव परांजप्यांपर्यंत गेल्या पन्नास वर्षांतील सर्व नामांकित लेखकांनीं व वक्त्यांनीं प्रसंगा-नुसार आपले विचार नमूद केले आहेत. यां पैकीं बरेचसे लेखक विशिष्ट व्यासंगाच्या आधारानें बोलत नसून, केवळ प्रतिपाद्य विषयाच्या समर्थनासाठीं मनांत गृहीत घेतलेले सिद्धान्त जोरानें प्रतिपादून आपण मोकळे होतात. सामाजिक सुधारणेचे भोक्त्यांस मराठ्यांचीं सामाजिक व धार्मिक व्यंगें तेवढीं ठळक दिसतात, तर राजकीय विषयांवर बोलणाऱ्यांस मराठ्यांची राज्यघटना सदोष वाटते, किंबहुना व्यवस्थित राज्यघटनेचा अभाव हेंच राज्यनाशाचें प्रमुख कारण त्यांस आढळतें लष्करी शास्त्राचे पुरस्कर्ते सांगतात कीं पाश्चात्यांचें शास्त्रीय ज्ञान शस्त्रास्त्रें, कवाईत व युद्ध पद्धत मरा-ठ्यांनीं स्वीकारली नाहीं म्हणून त्यांचा पाडाव झाला. उलटपक्षीं मराठ्यांनीं आपला गनिमी कावा सोडून पाश्चात्य पद्धत स्वीकारिली म्हणूनच ते हरले असेंही एक मत तितक्याच आवेशानें मांडलेलें आढळतें. अर्थशास्त्राचे अभ्यासी मराठ्यांच्या आर्थिक परिस्थितीकडे बोट दाखवितात. अशीं भिन्न मतें अनेक लेखकांकडून पुढें आलेलीं पाहून सामान्य वाचकांची किंवा नूतन अभ्यासकांची दिशाभूल होणें साहजिक आहे. त्यासाठीं एवढें लक्षांत ठेवणें जरूर आहे, कीं अशा सामान्य लेखकांपैकीं केवळ आपापल्या विषयप्रतिपदनार्थ बोलणारा कोण, आणि विशिष्ट अभ्यास करून तेवढ्याच मुद्याचें विवेचन करणारा कोण, हा भेद मनांत जागृत ठेविला म्हणजे या विषयावर केवळ ऐतिहासिक दृष्टीनें बोलणाऱ्यांची संख्या पुष्कळ कमी होते. कै. राजवाडे, खरे व