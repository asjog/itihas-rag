नाहींत. ” पाश्चात्यांच्या मदतीशिवाय मराठ्यांच्या मोहिमा इतउत्तर साफ अडू लागल्याचें पाहून महादजीनें कवाइती फौजेचा उद्योग स्वतः आरंभिला; परंतु नानानें इंग्रजांशीं लगट करून त्यांच्या मदतीची सिद्धता करून ठेविली. त्यावरून पुढें इंग्रज म्हणाले, ‘ घडोघडी मदत देण्यापेक्षां आम्ही कायमचेच तुमच्या मदतीस येऊन राहतों. ’ त्याप्रमाणें ते पुढें घरांत आले.

इकडे महादजीनें इंग्रजांवर आपला वचक बसविण्याचे शक्य तितक्या कसोशीचे प्रयत्न केले. इंग्रजांच्या विरोधकांस त्यानें आपल्या लगामीं लाविलें. चेतसिंगास आपल्याजवळ कायम आश्रय दिला. टिपूशीं तर त्यानें एवढा गुप्त पत्रव्यवहार चालविला कीं, त्याची वार्ता बाहेर कोणासच नव्हती. पंजाबचे शीख व सिंधूपलीकडचे अफगाण यांस सुद्धां महादजीनें आपल्या लगामीं लाविलें. याशिवाय बंगालची चौथाई व बादशहास इंग्रजांनीं द्यावयाची खंडणी, असले शिळे विषय उकरून काढून इंग्रजांच्या मागें आपलें शुक्लकाष्ठ त्यानें सारखें चालू ठेविलें. या बाबतींत इंग्रज आपणांस भीक घालणार नाहींत हें महादजी पक्कें जाणून होता, तरी पण मराठ्यांची सार्वभौम सत्ता जिवंत आहे, याची जाणीव इंग्रजांस करून देण्यांत महादजीनें यत्किंचित् हयगय केली नाहीं. चौथाईच्या मागणीचा मुद्दा मुख्यतः नागपुरकर भोसल्यांकडून पुढें आला. पूर्वी जानोजी व मुधोजी इंग्रजांकडे चौथाईची मागणी करकरून थकले, ही गोष्ट रघूजी व त्याच्या समस्त कारभाऱ्यांच्या मनांत सारखी डांचत राहिली. त्या संबंधानें भोसल्यांनीं नानाची सल्ला घेतली, आणि सर्वांनीं मिळून पुनरपि ही मागणी करण्याचें काम लष्करी जोर हातीं असणाऱ्या महादजीकडे सोपविलें. महादजीचें मन इंग्रजांबद्दल हळू हळू बिघडत चाललेंच होतें. तेव्हां त्यानें हेस्टिंग्सची पाठ वळतांच गव्हर्नर मॅक्फर्सन याजकडे भोसल्यांच्या तर्फेनें बंगालच्या चौथाईची व बादशहाच्या तर्फेनें बंगालच्या खंडणीची मागणी केली. इंग्रज केवळ बंगालचे सुभेदार असून मालक नव्हते; अर्थात् पूर्वीच्या सुभेदारांप्रमाणें खर्च भागवून वसुलाचा कांहीं अंश मालकांस दिलाच पाहिजे, अशी ही मागणी होती. या मागणीनें मॅक्फर्सन अत्यंत चिडून गेला. त्यानें मुधोजीस तर असा सुद्धां धाक घातला कीं, तुम्ही ही मागणी सोडून न द्याल तर आम्ही एकदम तुमच्या कटक प्रांतावर स्वारी करूं. तेव्हां मुधोजीला माघार घेणें प्राप्त झालें. तिकडे महादजीलाही मॅक्फर्सननें नकारात्मक उत्तर देऊन पुणे दरबाराशीं स्नेह जोडण्याकरितां त्यानें मॅलेटची नेमणूक केली.