होते. त्यांस टिपूच्या खुनशी स्वभावाचें व दुष्ट कृत्यांचें चांगलें ज्ञान होतें. त्यांनीं
एकदम टिपूवर चाल करून जाण्याची परवानगी मागितली असतां, नाना व हरिपंत
यांनीं वारंवार त्यांस असें कळविलें कीं, टिपूस कोणत्याही प्रकारें दुखवूं नये,
नाहीं तर तहाचें बोलणें फिसकटेल. काळोपंतानें मोठ्या शिताफीनें सात महिने
किल्ला लढविला आणि पटवर्धनांकडे वरचेवर मदत मागितली; पण नानाच्या हुकमा-
विरुद्ध टिपूशीं युद्ध सुरु केल्यास उगाच सर्व जोखीम आपल्याच अंगावर येईल
असें वाटून, पटवर्धन बातमी राखीत दूर राहिले. निजामलीकडेही नानानें विचारणा
केली कीं, यंदांच टिपूशीं युद्ध सुरु करावें कीं नाहीं, व तुम्ही सामील होतां कीं
काय ? त्यावर निजामाचा जवाब आला कीं, ‘ तुम्ही बिघाड करीत असल्यास
आमची तयारी आहे. ’ तरीही नानानें युद्धाचा निश्चय केला नाहीं. फक्त गणेशपंत
बेहेरे यास पांच हजार फौज देऊन पटवर्धनांच्या मदतीस पाठविलें; आणि टिपूच्या
वकिलाकडून पत्र लिहवून नरगुंदचे मोर्चे थोडा वेळ उठविले. पण ही केवळ हूल
होती. नानानें परशुरामभाऊस लिहिलें कीं, ‘ तूर्त आपण होऊन त्यांचेशीं कजिया
करूं नये, व त्यांचे मुलखांत काडीमात्र दंगा करूं नये. दिवस अखेरीचे आले,
सबब चार महिने टाळा द्यावा. रामदुर्गाजवळ मागें बातमी राखोन असावें. नर-
गुंदची ब्राह्मण मंडळी बाहेर काढून सुरक्षित जागीं पोंचवावी. बायका, मुलें, ब्राह्मण
कोणीं आंत ठेवूं नये. ’ त्यावर परशुरामभाऊ लिहितो, ‘ कलागत करूं नये अशीं
पत्रें पुण्याहून येतात, पण शत्रु तर बेजरब चालून यावयाच्या मनसब्यांत आहे.
आजपावेतों सबुरी केली; आतां मागें सरकावें तर लौकिकांत चांगलें नाहीं; कलागत
करावी, तर तहास पेंच पडतो. काय करावें तें सुचत नाहीं. ’ या वेळचीं भाऊचीं
पत्रें अत्यंत कळवळ्याचीं व धूर्त युद्धनीतीचीं निदर्शक आहेत. परंतु जाग्यावर
बसून हुकूम सोडणाऱ्या कारभाऱ्यांस रणभूमीकडील बनावांची बिलकूल कल्पना
नव्हती. पुढच्या वर्षीं ज्या फौजा टिपूवर चालून आल्या, त्या या वेळींच आल्या
असत्या तर पुढील दोन वर्षांचें अयशस्वी युद्ध या वेळींच यशस्वी झालें असतें.
परशुरामभाऊस तर या द्विमुखी कारभाराचा इतका तिटकारा आला कीं, पुढील
स्वारींत बदामीच्या लढाईनंतर त्यानें बिलकूल भाग घेतला नाहीं. तो देवस्थानें व
घाट बांधीत तासगांवाकडे स्वस्थ राहिला, आणि कोंकणांत गणपतिपुळें, परशुराम-
क्षेत्र, राजापुरची गंगा वगैरे यात्रा करून आला. प्रत्यक्ष रणक्षेत्रावर असणाऱ्या
अधिकाऱ्यांस पाठबळ देण्याचा सामान्य रिवाज नानानें पाळिला नाहीं, यामुळेच
इतउत्तरचीं त्याचीं प्रकरणें बिघडत गेलीं, असें बिनदिक्कत म्हणतां येतें.