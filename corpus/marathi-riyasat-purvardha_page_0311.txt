मोत्यांचे कंठे सांपडले. मुल्ला अब्दुल जाफर म्हणून एक व्यापारी होता त्याचीं स्वतःचीं १९ गळबतें मालानें भरलेलीं होतीं. दुसरे असे पुष्कळ व्यापारी होते कीं, ज्यांच्या वखारींतील मालानें एकेका जहाजाची भरती सहज होत असे. ( Mod. Review, 1907).

मोगल बादशाहीची केवळ पश्चिम राजधानी जें सुरत शहर तें लुटल्याबद्दल इंग्रज ग्रंथकारांनीं शिवाजीवर गहजब उडविलेला आहे. परंतु उभयतांमध्यें उघड युद्ध सुरू असून, शिवाजीच्या राज्यांत मोगल फौज चार वर्षे धुडगुसा घालीत होती. शिवाजीची राजधानी पुणे शहर काबीज करून प्रत्यक्ष त्याचा वाडा मोगल सुभेदार चार वर्षे अडकवून बसले होते. अशा स्थितीत सुरतेचें नाक दाबल्याबरोबर पुण्याचे तोंड उकटलें, ही शिवाजीची अजब युक्ति हल्लीच्या युद्धकलेंतही वाखाणलीच जाईल. हा प्रकार इतका उघड आहे कीं त्यावर ज्यास्त चर्चा करण्याची जरूर नाहीं.

इकडे नेताजी पालकर मोगलांचे मुलखास उपद्रव देतच होता. मोगलांचे हातून त्याचा बंदोबस्त होईना. शिवाजीच्या आरमारानेंही या वेळेस पुष्कळ काम केलें. मुसलमान यात्रेकरूंनीं भरलेलीं मोगलांचीं जहाजें आरबस्तानास चाललीं असतां, त्यांस शिवाजीचे आरमारांतील लोकांनीं पकडलें, आणि यात्रेकरूंपासून चांगली खंडणी घेऊन त्यांस सोडून दिलें. खुद्द शिवाजीनें अहमदनगर पेठ्यावर छापा घातला आणि औरंगाबादपर्यंत मुलूख उद्ध्वस्त केला.

मोगलांशीं शिवाजीचें युद्ध चालू झालें, तेव्हां आदिलशहानेंही आपला तह मोडून शिवाजीवर दोन फौजा कोंकणाकडे रवाना केल्या; परंतु शिवाजीनें त्यांवर एकदम हल्ला करून त्यांचा पराभव केला. विजापुरकरांचे सहा हजार लोक पडले. ह्या लढाईत वेंगुर्लें येथील लोक शिवाजीवर उठले म्हणून शिवाजीनें तें बंदर लुटून फस्त केलें. विजापुरकरांशीं पुढें जे व्यवहार घडले त्यांची हकीकत स्वतंत्रच येणार आहे.

औरंगजेब ह्या वेळीं आपल्या विवंचनेंत होता. जशवंतसिंग मुळपासून सरळ स्वभावाचा व व्यवस्थित होता. शिवाजीस जिंकणें शक्य नाहीं असें वाटून तो त्या नादास लागला नाहीं. तो व मुअजम यांनीं शिवाजीवर चाल करून येण्याचें सोडून दिलें. ह्याप्रमाणें बादशाही फौजेशीं उघड