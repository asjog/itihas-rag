वेस्ली आला तेव्हां पामर पुण्यास असल्याने, सिंद्यास उत्तरेंत रवाना करण्याची
कामगिरी त्यानें पामरास सांगितली, आणि त्यास वारंवार पत्रें लिहून बाजीरावाचे
मनांत बिंबविलें, कीं ‘ सिंद्याचा जाच तुम्हांस अतिशय होत आहे, त्यास तेवढा तुम्हीं
दूर करा म्हणजे अडीअडचणींत आम्हींच तुमचें साह्य उत्कृष्ट करूं. आमची तैनाती
फौज जवळ बाळगा म्हणजे तुम्हांस धास्ती नाहीं.’ ता. २१.५.१७९८ रोजीं लॉर्ड
वेस्लीनें पेशव्यास पत्र लिहिलें तें असें. ‘ आम्ही कंपनीच्या कारभारावर येऊन दाखल
झालों हें पूर्वी कळविलेंच आहे. हिंदुस्थानांतील दौलतदारांशीं झालेले करार यथा-
योग्य पाळून त्यांच्याशीं निरंतर दोस्ती ठेवावी अशी आमची मनापासून इच्छा
आहे. ’ अशाच आशयाचीं पत्रें त्यानें शिंदे होळकरांसही लिहिलीं, आणि कर्नल
पामर यास कळविलें कीं, ‘ पुण्यास नाना फडणिसानें आमच्या मदतीची अपेक्षा
दाखविली आणि आपल्या हितास बाध न येतां ती त्यास देतां आली तर तशी
संधि फुकट घालवू नका. ’ त्यावर पामरनें ता. १.६.१७९८ च्या पत्रांत लिहून
कळविलें कीं, ‘ या सम यीं पुण्यास थोडी इंग्रज फौज येईल तर बाजीरावास आमचें
पाठबळ मिळून त्याचा अंमल सुरळीत होऊन सिंद्याचा जोर कमी पडेल.’ त्यावर पुनः
वेस्लीनें लिहिलें, ‘ शिंदे पुण्यांतून जितका लवकर निघून उत्तरेंत जाईल तितका
चांगला, म्हणजे बाजीरावाशीं आमचा व्यवहार मोकळा होऊन सिंद्याला आमचेविरुद्ध
चीड येण्याचें कारण राहणार नाहीं. अफगाणिस्तानच्या जमानशहाचें पत्र आलें आहे
कीं, ‘ आम्ही बादशहास मराठ्यांचे कैचींतून सोडविण्यासाठीं दिल्लीवर चालून येत
आहों, तरी या कामीं इंग्रजांनीं आम्हांस साह्य करावें. ’ जमानशहाचे स्वारीचा हा
मजकूर मी सिंद्यास कळविला असून बादशहाचे संरक्षणासाठीं तुम्ही लगोलग निघून
उत्तरेंत जावें असें सुचविलें आहे. त्यावरून जर बाजीराव आमच्या मदतीची अपेक्षा
दर्शवील तर ताबडतोब तुम्ही (पामर) मुंबईची फौज पुण्यास बोलवून घ्यावी. मुंबईचे
गव्हर्नरास तशी ताकीद आम्हीं देऊन ठेविली आहे. या फौजेचा खर्च बाजीरावानें
वेळच्या वेळीं दिला पाहिजे. मात्र फौज आणतांना शिंद्याशीं किंवा निजामाशीं
आपला वैरभाव उत्पन्न होणार नाहीं एवढीच खबरदारी तुम्हीं ठेवावी. ’ बाजीरावाचा
आपल्यावर विश्वास बसावा म्हणून त्याच्या बापानें इंग्रजांकडे गहाण ठेवलेलें जवाहर
याचेवेळीं लॉर्ड वेस्लीनें त्याचें त्यास मुद्दाम आपण होऊन परत दिलें. ( पत्र ता.
१३.१२.१७९८ ). या वरून इतउत्तर मराठ्यांच्या व्यवहारांत इंग्रजांचा प्रवेश
कसा होऊं लागला हें कळून येईल.