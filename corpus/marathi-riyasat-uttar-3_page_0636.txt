दुसरा एक शोचनीय प्रकार अव्वल इंग्रजींतील क्रान्तीचा उघड उघड दिसून
येतो. त्या वेळीं समंजस व सन्मान्य व्यक्तींना पुढें येण्यास अवघड पडून हलकट,
खटपटी व मतलबी माणसांची सरकारांत चहा होऊन समाज अधोगतीस पोंचला.
बाजीरावाच्या अमदानींत अशी अवनति चहूँ बाजूंनीं झाली असें आपण समजतों,
आणि इंग्रजी राज्य म्हणजे सद्गुण व सुव्यवस्था यांचें प्रतिष्ठान सुरू झालें असा
सामान्य सिद्धान्त रूढ झालेला आहे, तो प्रत्यक्ष परिस्थिति ध्यानांत आणल्यास
निराधार ठरतो. एल्फिन्स्टन सारख्या जहांबाजांस आपलें राज्य स्थापनाची इतकी
हाव सुटली होती, कीं वाटेल त्या हलक्या फाटक्या व्यक्तीस हाताशीं घेण्यास त्यांस
दिक्कत वाटली नाहीं. चहूँकडे हेरांचा सुळसुळाट एल्फिन्स्टननें इतका पेरून ठेविला, कीं
खऱ्या खोट्याची चाड साफ सोडून केवळ इनामें व बक्षिसें कशीं उपटावीं एवढा
एकच ध्यास उत्पाती माणसांनीं चालू ठेविला. अव्वल इंग्रजींत अशा उपटसुंभांची
पोळी पिकून सच्छील व पापभीरु माणसांस उघडपणें बाहेर येण्याची भीति वाटूं
लागली. प्रतापसिंहावरील कारस्थानांचे हजारों कागद लक्षपूर्वक वाचले म्हणजे वरील
उद्वेगकारक प्रकार ठळकपणें नजरेस आल्याशिवाय राहत नाहींत. सबब केवळ पुढील
इंग्रजांतले एकतर्फी व सारवासारवीचे इंग्रजी लेख वाचून आपण आपली दिशाभूल
होऊं देऊं नये एवढें सांगणें जरूर आहे. स. १८५७ सालचा स्फोट हा जितका राजकीय
अन्यायांचा परिणाम होता, तितकाच तो नैतिक, सामाजिक व आर्थिक कारणांचाही
विकोप होता हें ध्यानांत ठेवणें जरूर आहे. १८५८ नंतर हे प्रकार निवळत गेले
असावे नातू, किबे, भिडे वगैरेचीं नांवें केवळ शितावरून भाताची परीक्षा या
न्यायाचीं समजलीं पाहिजेत.

शहाजीस मुलगा झाला नाहीं. स. १८४८ त प्रांतांत फिरत असतां प्रकृति
बिघडून तो साताऱ्यास आला. नंतर दुखणें उत्तरोत्तर विकोपास जाऊन ता.
१-४-१८४८ रोजीं रेसिडेंटास भेटीस बोलावून त्यानें दत्तकाची परवानगी
मागितली. ती येण्यापूर्वीच अत्यवस्थ होऊन ता. ५ एप्रिल रोजीं शेडगांवकर शाखे-
पैकीं भाऊसाहेब यास रेसिडेंटासमक्ष दत्तक घेऊन नांव व्यंकाजी राजे ठेविलें. त्याच
दिवशीं नंतर त्याचा अंत झाला. त्यास औरस संतति नसल्यामुळें दत्तक नामंजूर
करून इंग्रज सरकारानें ता० १६-५-१८४९ रोजीं सातारा येथें जाहीरनामा प्रसिद्ध
करून शिवछत्रपतीच्या राज्याचा हा अवशेष समाप्त केला. त्यापूर्वीच इकडे आपासाहेब
वारल्याबरोबर लोकांच्या अनेक खटपटी सुरू झाल्या होत्या. बनारस येथें प्रतापसिंहाचें