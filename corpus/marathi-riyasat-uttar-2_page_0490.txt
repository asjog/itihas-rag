पहांटे दोन घटका रात्रीस मोगल खडर्‍्याजवळ आणून घातला. दुसरे दिवशीं श्रीमंतांचा मुक्काम विंचरणा नदीवर जाला. तेथें गोविंदराव काळे व राघोपंत गोडबोले मुशीरन्मुल्कास घेऊन आले. (२७मार्च). नानाफडणीस चार कोस सामोरे गेले. भेटी होऊन चार घटका खलबत जालें. नंतर खुद्द श्रीमंत आघाडीच्या ढाले-पर्यंत पुढें आले. गोळीच्या टप्यांत आले तेव्हां अंबारींतून खालीं उतरून गोविंद-राव बापूंनीं त्यांचा हात धरून चालत आणिलें. त्यांनीं डोकीचा रुमाल सोडून हातावरून गुंडाळून पुढें श्रीमंतांचे अंबारीजवळ येऊन उभे राहिले. नंतर श्रीमंत अंबारींतून खालीं उतरून हातास हात लावून सलाम केला. नंतर पुनः श्रीमंत, दौले व नाना तिघे तीन अंबारींत बसून कचेरीचे डेऱ्यांत आले. दौलांचा बहुत सन्मान केला. त्यांनीं मान खालीं घातली होती. नंतर त्यांजकरितां डेरे उभे करून त्यांत नेऊन उतरविलें. बजाबा शिरवळकर बंदोबस्तास ठेविले. श्रीमं-तांचा दैवयोग पुण्यपराक्रम अनिर्वचनीय, त्या योगें सहजांत गोष्टी घडतात. भृगुवार ता. १ मे १७९५ रोजीं श्रीमंतांची स्वारी सुमुहूर्ते अवशीच्या सहा घटका रात्रीस वाड्यांत दाखल झाली. त्या वेळीं शहरस्त्रियांनीं आरत्या ओंवा-ळिल्या, सोन्यारुप्याचीं फुलें उधळलीं चिराकदान केलें होतें. सरदार, मुत्सद्दी यांनीं नजराणा केला. तोफांची सरबत्ती झाली. श्रीरामचंद्रजींनीं लंका घेऊन अयोध्येंस आगमन केलें, त्या समयाप्रमाणें मोठा समारंभ जाला. मुशीरन्मुल्कास खजिन्याचे विहिरीचे बंगल्यांत ठेविलें. त्यांस आणण्याचा एवढा अट्टाहास फलदायी जाला नाहीं. एकच वर्ष त्याचा मुक्काम पुण्यांत जाला. स. १७९५ त पेशव्याचा अंत होऊन पुढें जें परिवर्तन घडून आलें, त्यांत ता. ५.६.१७९६ रोजीं मुशीरन्मुल्कची पुण्यांतून मुक्तता झाली.

तहाच्या कलमांत मुख्य मिळकत पांच कोटि रकमेची, त्यापैकीं लगेच वसूल ३० लाख आले व ३० लाखांचा मुलुख आला. ( पटवर्धनी वाका ) बाकीची रक्कम कधींच आली नाहीं. कारण सवाई माधवरावाच्या मृत्युनंतर साराच खेळ आटोपला. मात्र खालील दोन कलमें मराठी राज्याचें मुख्य ब्रीद दर्शवितात तीं हीं:—

‘१ दक्षिणेंत बिलकुल गोवध न करावा. मुसलमानी राज्याचा जो धर्म, निजाम, रोजा, खुदापर्वस्ती वगैरे करावी.’