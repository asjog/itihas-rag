नजराण्याची रक्कम ५६ लाख रुपये द्यावयाची होती ती व पूर्वीचें देणे याची
एकदम फेड करा, अशी मागणी बाजीरावांनें गायकवाडावर केली. तें घेणें तीन
कोटींच्या वर बाजीरावानें दाखविलें आणि त्याचे हिशेब स. १७५३ त मूळ
अहंमदाबाद जिंकली तेव्हांपासून सालोसाल वाढत आले होते. तीन कोटी रक्कम देण्याची
ऐपत गायकवाडास मुळींच नव्हती. हिशेबांतही उभय पक्षीं अनेक भानगडी उपस्थित
झाल्या होत्या. बाजीरावानें गायकवाडाकडे विशेष तगादा लावला, तेव्हां तडजोडीनें
निकाल करण्याचे ठरून त्यासाठीं गायकवाडाच्या तर्फेनें इंग्रजांनी गंगाधरशास्त्री यास
बोलणें करण्यासाठीं पुण्यास पाठविलें. खुद्द शास्त्री पुण्यास येण्यास फारसा खूष नव्हता,
परंतु बाजीरावानें आग्रह धरला, कीं शास्त्री यांस वाटाघाटीं साठीं पुण्यास पाठवावें,
त्यांचे जिवास आमच्याकडून यत्किंचित् अपाय होणार नाहीं, उलट समक्ष वाटाघाट
करून फार दिवस सांचलेल्या हिशेबाचा निकाल करण्यास आम्हांस संतोष वाटेल,
बडोद्यांत इंग्रजांचें वजन भारी वाढलें होतें, तें नाहीसें करून इंग्रजांविरुद्ध पुनः मोठी
जूट उभारण्याचा बाजीरावानें अंतस्थ प्रयत्न या वेळीं चालविला होता. बडोद्यांत
इंग्रजांचें अधिष्ठान कायम बसविण्यांत गंगाधर शास्त्रीच प्रमुख आहे हें बाजीराव जाणून
होता; आणि हरउपायानें त्याचा तेथून उठावा केला म्हणजे इंग्रजांचें बस्तान बडोद्यांतून
ढांसळेल अशी त्याची कल्पना होती. बाजीरावाचा हा हेतु शास्त्री यास ठाऊक असल्या-
मुळे तो पुण्यास जाण्यास प्रथम मुळींच खुषी नव्हता. तथापि बाजीरावाच्या रदबदली-
वरून इंग्रजांनीं त्याच्या जीवाची हमी घेतली; आणि शास्त्री बडोद्याहून निघून मुंबईस
इंग्रज गव्हर्नरास भेटून स. १८१४ च्या फेब्रुवारींत पुण्यास दाखल झाला. परंतु
कांहीं महिनेपर्यंत बाजीरावानें त्याची भेट सुद्धां घेतली नाहीं. अहंमदाबादची वहिवाट
तर स. १८१४ त मुदत भरतांच बाजीरावानें गायकवाडाकडून काढिली व त्या
कामावर त्रिंबकजी डेंगळ्याची नेमणूक केली. त्रिंबकजीनें आपल्या तर्फेर्ने कारभार
करण्यास दुसरा इसम अहंमदाबादेस रवाना केला. पुढील स्पष्टतेसाठीं त्रिंबकजीचें
पूर्ववृत्त येथेंच सांगितलें पाहिजे.

२ त्रिंबकजी व शास्त्री. - त्रिंबकजी डेंगळे हा निंबगांव जाळी या गांवचा
पाटील बाजीरावाजवळ हुजऱ्याचें काम करीत होता. पुढे ह्याची नेमणूक जासुदांत
करून ठिकठिकाणची माहिती आणण्याच्या कामावर बाजीरावानें त्यास नेमिलें.
यशवंतराव होळकरापासून पराभव पावून बाजीराब महाडास गेला, तेव्हां त्याजबरोबर
त्रिंबकजी होता. महाडाहून एक जरुरीचें पत्र बाजीरावास पुण्यास पाठवावयाचें होतें,
