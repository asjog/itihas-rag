स. १८०३ चे जुलई ऑगस्ट हे दोन महिने सिंदे होळकरांचा मुक्काम खानदेश
वऱ्हाडच्या हद्दीवर अगदीं दहापाच कोसांच्या अंतरानें एकमेकांच्या नजीक होता.
त्यांच्या भेटी होऊन साफ दिलसफाई झाली आणि इंग्रजांचें अरिष्ट टळलें असा
पुकाराही सर्वत्र झाला. परंतु या आणीबाणीच्या प्रसंगीं से. वेल्स्लीनें अमृतरावास
हाताशीं धरून त्याचे मार्फत होळकरांस मुख्य कटांतून मोठ्या युक्तीनें अलग केलें.
अगदीं जवळ आला असतांही होळकरानें सिंद्याची भेट कां घेतली नाहीं आणि भोस-
ल्यानें घडवून आणिलेला त्यांचा समेट कारण नसतां एकाएकीं कां विनसला, याची
स्पष्टता मराठी कागदांत नाहीं, ती इंग्रजी पत्रांत दिसून येते. या प्रकरणांत अमृत-
रावाचा संबंध असेल अशी शंका सुद्धां कोणास येणार नाहीं. जुलईंत होळकर तापी
उतरून उत्तरेंत जात असतां त्यानें सिंद्यास मिळण्यासाठीं दक्षिणेकडे तोंड फिरविलें,
आणि दोन मजला अलीकडे आल्यावर मग एकाएकीं कांहीं गुप्त कानमंत्र मिळून तो
पुनः परत तडाख्यानें उत्तरेकडे निघून गेला.

अमृतरावास वेल्स्लीनें हाताशीं धरलेला पाहून बाजीरावाच्या अंगाची लाही लाही
झाली. अमृतरावानें होळकरास आणून आपणास पेशवाईवरून काढिलें, या अपराधा-
बद्दल त्याचे आपण हाल हाल करून भरपूर सूड घेऊं, ही बाजीरावाची मोठी वासना
होती, परंतु ती कधीं तृप्त झाली नाहीं. याचें कारण अमृतरावास वेल्स्लीनें आश्रय
दिला. ह्यासंबंधानें बाजीरावानें इंग्रजांकडे वारंवार तक्रारी करून आकाश पाताळ एक
करून सोडिलें; आणि वेल्स्लीनें आठ लाखांची सालीना नेमणूक अमृतरावास तोडून
दिली ती बंद करण्यासाठीं बाजीरावानें जंगजंग पछाडले. हें प्रकरण कैक वर्षे इंग्लंड
व हिंदुस्थानचे दरम्यान धुमसत होतें. बोर्ड आफू कंट्रोल सभेनें वेल्स्लीस याबद्दल
जाब विचारला तेव्हां त्यानें तारीख २७-३-१८०८ रोजीं खालील आशयाचा
लेखी जबाब प्रेसिडेंट डंडास यास लिहून पाठविला.

‘ अमृतराव हा बाजीरावाचा दत्तक बंधु. राज्यकारभारांत तो फार हुशार व परि-
स्थिति ओळखणारा होता. सवाई माधवरावाच्या मृत्यूपासून पुण्यांत ज्या कांहीं
उलाढाली व कारस्थानें झालीं त्यांत त्यानें चाणाक्षपणाचें वर्तन ठेविलें होतें. त्या
वेळच्या मराठमंडळांत अमृतरावा इतका हुशार व इभ्रतदार गृहस्थ दुसरा कोणी
नव्हता. पूर्वी नाना फडणिसाच्या बाजूस असलेली सर्व मंडळी हल्लीं अमृतरावाचे
लगामीं होती, आणि या मंडळींत व्यापारी, मुत्सद्दी व सावकार यांचाच
भरणा मुख्य होता. अर्थात् बाजीरावाचे चाळे अमृतरावास व वरील