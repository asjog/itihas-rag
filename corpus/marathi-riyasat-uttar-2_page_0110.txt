त्याजकडून पेशव्याच्या नांवाने ‘वकिली मुतलकी’ मागितली. बादशहानें स्ः हस्तानें ह्या मागणीवर हुकूम लिहितांना, आपण खुद्द महादजीस ओळखतों, पेशवे लांब राहणार, त्यांस आपण ओळखीत नाहीं, अशा भावनेनें सर्व पदें व मरातब प्रथम पेशव्यास देऊन, पेशव्याच्या तर्फेनेंही आपण तीं महादजीलाच देत आहों, असा स्पष्ट फारसी हुकूम लिहिला. आतां हा फरक खुद्द बादशहानें आपण होऊन केला, कीं महादजीनें तो अंतस्थपणें बादशहाकडून करविला, हें समजणें कठिण आहे. शिवाय फारसी भाषेच्या नकला करणारे व तर्जुमा करणारे यांच्या समजांतही फेर असेल. मात्र या संबंधानें दोन वर्षे प्रचंड वाद नाना-महादजीमध्यें वाढला. महादजीनें मुख्य पद आपण घेऊन त्याची नायबी पेशव्यास दिली, यांत महादजीनें मुद्दाम पेशव्याचा अपमान केला, अशी सदाशिव दिनकराच्या लिहिण्यावरून नानाची खात्री झाली. पदें व मरातब महादजीनें पुण्यास रवाना केले ते सात वर्षे उज्जनींत पडून राहिले. गुलाम कादराच्या पारिपत्यानंतर पुनः महादजीनें तींच पदें उजळून घेऊन स्वतः पुण्यास आल्यावर पेशव्यास अर्पण केलीं.

वादाचें स्वरूप पुढील उताऱ्यांवरून स्पष्ट होईल. वस्तुतः शब्दच्छलापलीकडे वादांत तथ्य कांहीं नव्हतें. बादशहा व्यक्तिशः एकट्या महादजीस ओळखीत होता, आणि त्यानेंच जवळ राहून सर्व व्यवस्था करावी अशी त्याची अपेक्षा होती. पण नानाचें मन महादजीविषयीं साशंक असल्यानें, त्यास हा पदांचा व्यवहार बिलकुल पसंत पडला नाहीं. पुढें महादजी पुण्यास आल्यावर सुद्धां नाना त्या गोष्टीस विरुद्धच होता. पण महादजीनें आपल्या लष्करी जोरावर आपला हेतु सिद्धीस नेला. ‘पाटीलबावांची चाल संदेह न पडावयाचे तेथें पाडतील, दुही नसेल तेथें उत्पन्न करतील,’ अशी नानाची सदा भावना; इकडे नानास आपल्या पुढें वांकवीन, हा महादजीचा हेतु. यास्तव हरएक प्रकरणांत दोघांच्या दृष्टी व स्वभाव वेगळे असल्यामुळें कारभार खिडीस कसे जात, त्याचें हा बादशाही पदांचा वाद चांगलें उदाहरण आहे. त्यावरून नानाचें बोलणें करारी व महादजीचें दुटप्पी हें सहज व्यक्त होतें. वाटेल तें बोलून वेळ मारून नेण्याची महादजीची पद्धत होती. पेशव्यास दिलेल्या या पोषाखांत एक जडावाचा जोडा होता, तोच हातीं घेऊन महादजी दरबारांत पेशव्याचे मार्गे उभा राहिला.

ता. १०-१२-१७८४ रोजीं सदाशिव दिनकर लिहितो, -“ श्रेष्ठ पद वकिली मुतलकीचें आजपावेतों कोणास दिलें नव्हतें, तें बाबांनीं श्री ‘तांचे नांवें मागितलें..