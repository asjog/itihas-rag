येऊन जाट वगैरे त्यास सामील झाल्यामुळे आणखी एक वर्ष युद्ध चालविण्याचा प्रसंग इंग्रजांवर आला. सुरवातीस मॉन्सनबरोबर एकंदर फौज किती होती आणि तिच्यापैकीं किती जायां झाली याचा तपशील उपलब्ध नाहीं. से० वस्लीनें या प्रकरणावर चिकित्सापूर्वक मार्मिक अभिप्राय दिलेला वाचण्यालायक आहे. त्यानें खालील चुका मॉन्सनच्या पदरांत घातल्या. ( १ ) लहानशा फौजेनें होळकराच्या समग्र लष्कराशीं आपण सामना करूं शकूं असें मॉन्सनला वाटलें ही त्याची पहिली चूक. ( २ ) बरोबर धान्याचा पुरवठा भरपूर नसतां मुद्दाम त्यानें चढाई अंगावर घेतली ही दुसरी चूक. ( ३ ) एतद्देशीय राजांकडून आपणांस धान्य सामुग्री मिळेल अशी आशा त्यानें ठेविली ही त्याची तिसरी चूक. ( ४ ) कोटा, बुंदी, रामपुरा इ० ठिकाणीं धान्य संपादन करण्याचा त्यानें प्रयत्न केला नाहीं ही चवथी चूक. ( ५ ) भर पावसाळ्यांत नदी नाल्यांच्या अडचणींतून फौजा नेण्याचें धाडस करणें ही सुद्धां अशीच मोठी चूक होय. से० वस्ली म्हणतो, मला तर असें वाटतें कीं होळकरानें हल्ला केला नसता तरी सुद्धां मॉन्सनच्या या फौजेची अशीच वाताहत झाली असती. *

केवळ समजफेरामुळे मॉन्सन व मरे यांचा असा घोटाळा झाला. मे अखेर यशवंतराव राजपुतान्यांतून परत फिरून माळव्यावर येऊं लागला, तेव्हां हा आतां उज्जनवर धाड घालणार अशी बातमी दौलतरावास कळून तो अगदीं घाबरा झाला. त्यावरून से० वस्लीच्या मार्फत त्यानें कर्नल मरे गुजरातेत होता त्यास निकडीचा हुकूम पाठविला कीं पत्र पावतांच तुम्ही निघून उज्जनीस तळ द्या. जनावरें वगैरे मिळण्यास थोडा विलंब लागल्यामुळे मरे यास ताबडतोब निघतां आलें नाहीं. पुढें तो ता. ३० जून रोजीं रतलामचे पूर्वेस बदनावर म्हणून ठिकाण आहे तेथें पोंचला, तेव्हां मॉन्सनचें पत्र त्यास मिळालें कीं से० लेक कानपुरच्या छावणींत परत गेले असून मी होळकराचे टेहळणीवर मुकुंदरा घाटांत राहत आहें. त्यावरून मरेचा समज झाला कीं मॉन्सन आतां होळकराचे बंदोबस्तास आहेच: आपल्याला निकडीनें उज्जनवर जाण्याचें कारण नाहीं. दुसरी बातमी त्यास आणखी अशी कळली, कीं होळकर उज्जनचा रोख सोडून आपल्याच अंगावर चालून येत आहे. होळकर चालून आल्यास त्याजपुढें टिकाव लागण्यासारखी मरेची तयारी नसल्यामुळे त्यानें बदनावराहून १ जुलई रोजीं परत कूच केलें आणि ही गोष्ट