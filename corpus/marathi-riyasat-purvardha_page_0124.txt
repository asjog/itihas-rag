चालला होता, तो रामदासानें फिरवून, राष्ट्रहिताकडे, समाजसुखवृद्धीकडे लाविला. धर्माचा तात्कालिक व पारमार्थिक उपयोग हाच असून, हीच गोष्ट पूर्वीचे संत व रामदास ह्यांजमधील फरक दाखविते. संसार क्षणभंगुर आहे, केव्हां तरी मरण येणारच, तें मरण बिच्छान्यावर पडून येण्यापेक्षां स्वदेशसेवेंत आल्यानें जीवितसाफल्य होतें, हें रामदासानें शिकविलें. रामाची सेवा ती हीच, आणि रामाच्या नांवांनें कर्म करणें तें हेंच. असें केल्यानें सिद्धि यावयाचीच, आणि सिद्धि न आली तरी रामप्रीत्यर्थ जिवाचा व सर्वस्वाचा त्याग करणें, हें महत्पुण्य होय, असा उपदेश करून रामदास लोकांस नेहमीं जागृत ठेवीत असे. कष्टाशिवाय कांहीं साध्य होत नसतें. प्रत्येकानें स्वतःच्या जिवाची परवा न करितां कष्ट करावे, उद्योगांतीं सर्व कांहीं मिळतें, असा दासबोधांत उपदेश करून, रामदासानें लोकांचें आलस्य झाडून टाकीलें. ह्याच्याही पेक्षां दुसरी मोठी गोष्ट रामदासानें केली, ती अशी कीं, त्यानें लोकांस स्वार्थत्याग शिकविला; मी व माझें ही त्यांची संकुचित दृष्टि काढून टाकिली; लोकांच्या अहंकारावर हल्ला करून त्याचा नाश केला. त्या वेळेच्या पंडितंमन्य विद्वानांचे डोळ्यांतही रामदासानें चांगलें अंजन घातलें.

संसारत्याग करून वैराग्य अगर अरण्यवास स्वीकारल्यानें फार तर तेवढ्या इसमास मुक्ति मिळेल; परंतु त्या मार्गानें मागें राहिलेल्यांची वाट काय? सर्व सामान्य जन तुकाराम होणें दुरापास्त आहे. सर्व संसार नाहींसा करणें अशक्य आहे. या गोष्टी जमेस धरून सर्वांच्या कल्याणाचा मार्ग तोच खरा धर्म. संसारांत राहून फळापेक्षा न करितां कर्तव्य बजावणें हाच सर्वांच्या सोयीचा धर्म आहे. रामदासाचा राम तो हाच. मुक्ति नको, तर पुनर्जन्म पाहिजे, मात्र तो जन्म मिळवून त्यांचें सार्थक करावें, ही नवीन दिशा रामदासानें तत्कालीन धर्मसमजुतींस लावून दिली. त्यामुळें रामदासाचें वैराग्य, त्याचें साधुत्व, किंवा त्याची परमार्थपरायणता यांस कमीपणा न येतां, उलट तीं ज्यास्तच जाज्वल्य दिसतात. देशस्थिति समजून घेऊन आपणास खरी जरूर कशाची आहे ती भरून काढणें, ह्यापेक्षां महत्कार्य दुसरें कोणतें? रामदास साधुवृत्ति धारण न करितां मुत्सद्दी म्हणून राहिला असता, तर इतक्या गोष्टी त्यास करितां आल्या नसत्या. पृथ्वीवर मोठमोठे धर्मवेत्ते होऊन गेले, त्यांनीं अशाच रीतीनें समाजावर उपकार करून