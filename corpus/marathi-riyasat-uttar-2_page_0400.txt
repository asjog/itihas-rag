पेशव्यानें जबाब पाठविला कीं, लग्न होऊन गेलें, आतां पुन्हा तिसरी बायको करण्याची आमची इच्छा नाहीं. शिवाय हल्लीं दुष्काळामुळे मुलखांत अतिशय महर्गता असून आपण फौजबंद आल्यास उगाच हाल होतील, तरी तूर्त आमचे भेटीस येण्याचा बेत रहित करावा. असें लिहून पेशव्यानें डेरेदाखल होऊन आपल्या फौजा जमविण्याची तयारी चालविली. एव्हांपासूनच उभयतांचीं मनें एकमेकांवर बरींच चिडून गेलीं होतीं असा तर्क यावरून होतो. पण महादजीच्या हयातींत हा प्रसंग हातघाईवर आला नाहीं. महादजीच्या हयातींत पुण्याकडे वांकड्या नजरेनें पाहण्याची कोणाची छाती नव्हती.

महादजी पुण्यास आल्यावर कोणकोणतीं तकारी प्रकरणें केव्हां कशीं उपस्थित झालीं व त्यांचे निकाल कसे लागले, याची कालक्रमानें सुसंगत हकीकत बनवितां न आली, तरी ढोबळ मानानें एकंदर तक्रारींचें सामान्य स्वरूप स्पष्ट होण्याइतके कागद उपलब्ध आहेत. डफ् म्हणतो, नानाकडून कारभार काढून तो आपले हातांत घेतल्यावर, मग प्रथम निजामाचा व मागाहून इंग्रजांचा वाढता वर्चष्मा कमी करणें आणि होळकरास तंबी देणें, हीं कामे महादजीस मुख्यतः करावयाचीं होतीं. पैकीं निजामाचीं व होळकराचीं प्रकरणें हळू हळू चर्चेस निघून पुढें चिडत गेलीं. इंग्रजांचें प्रकरण वाढविण्यास मात्र या वेळीं त्यांजकडून यत्किंचित् कारण घडलें नाहीं. मॅलेट, कॉर्नवॉलिस व पुढें त्याचे जागीं आलेला शोअर हे सर्व अत्यंत सावधगिरीनें वागत होते व डी बॉयनचा धाक असल्यामुळे त्यांच्याकडून तक्रारीचा चकार शब्द महादजीच्या हयातींत उपस्थित झाला नाहीं. खुद्द महादजीनें आपल्या खर्चाची मागणी पेशव्याकडे केली, तर उलट दहा वर्षांचे हिशेब नानानें मागून त्याजकडे सहा कोट घेणें काढिलें. पण हा मुद्दा वादविवादानेच बोलून संपला, आणि देणें घेणें कांहीं राहिलें नाहीं, हें पुढील हकीकतीवरून स्पष्ट होईल.

नानाफडणीस सर्व व्यवहार कारकुनाच्या फडणिसी दृष्टीनें पाहत असे. त्याची दृष्टि हिशेबी व्यवहाराबाहेर कधीं फांकली नाहीं. त्यास वाटे, महादजीनें दिल्लीची दौलत हाताखालीं घातली म्हणजे द्रव्याचा झरा त्यास प्राप्त झाला. त्याच्याजवळ एकंदर फौज होती तिचा आंकडा पावणेदोन लाखांचा असून त्यांत निदान वीस पंचवीस स्वतंत्र सरदार होते. एवढ्यांचा चालू खर्चच किती होतो हा सरळ हिशेब कोणासही दिसेल. दहा वर्षे महादजी या उद्योगांत गुंतला. त्यांत साऱ्या