तुम्ही व भोसले आपल्या फौजा निजामाचे हद्दीवर जमवून बसलां आहां, यामुळे
आम्हांसही निजामाचे संरक्षणासाठीं लढाईची तयारी ठेवणें भाग पडत आहे. यासाठीं
तुम्हीं आपले मुक्काम हालवून आपापल्या नेहमींच्या छावणीत निघून जावें. तसें न
करितां आग्रहानें हल्लींच्या जागीं राहाल तर आम्हांस त्याचा प्रतिकार करावा लागेल;
आणि त्यामुळे युद्ध सुरू झाल्यास त्याची जबाबदारी तुमचेवर राहील.' शिंदे भोसले
यांनीं या पत्राचा खल पुष्कळ दिवस केला. भोसल्यानें ठरविलें, कीं आम्हीं आमचे
हद्दींत असतां येथून निघून जाण्यास सांगणार हे कोण ? तथापि सिंद्याशीं बोलणें
करून मग पत्राचा जबाब देऊं, असें त्यानें कॉलिन्सला कळविलें. त्यानंतर कॉलिन्सनें
दौलतरावास भेटण्याची इच्छा दर्शविली. त्यावरून २५ जुलईस भेट झाली त्यांत
सिंद्यानें त्यास कळविलें की, 'आम्ही दोघेही आपापल्या हद्दींत आहों, पुण्यावर किंवा
इतर ठिकाणीं चाल करून जात नाहीं असें लेखी आश्वासन आम्हीं दिलेंच आहे.
वसईच्या तहाविरुद्ध आम्हांस वागावयाचें नाहीं असेंही आश्वासन आम्हीं दिलें आहे.
यावरून इंग्रजांशी लढण्याची आमची बिलकूल इच्छा नाहीं हें स्पष्ट आहे.'

कॉ० - तुमचे शब्दावर किंवा लेखावर विश्वास ठेवणें से. वस्लीस पसंत नाहीं.
फौजा दूर नेल्याची कृति करून दाखवाल तेव्हांच त्यांची खात्री पटणें शक्य आहे.
त्यांतून दौलतरावास आपल्या मुलखाच्या संरक्षणासाठीं येथे राहण्याची जरूर आहे
असें म्हणावें, तर तसा शत्रुही कोणी जवळ नाहीं. मग येथेच मुक्काम करून राहण्याचा
तुमचा आग्रह कां ? वस्लीच्या प्रश्नास जवाब काय तो ताबडतोब सांगा.

सिं०-ता. २८ जुलै रोजीं निकाली जबाब देऊं. पुढे २८ जुलई रोजीं कॉलिन्सनें
निरोप पाठविला, "आम्हीं तुमचा जबाब स्वीकारण्यास केव्हां यावें?”

उ०- आज सिंदे भोसल्यांची बैठक आहे. ती झाल्यावर मग कॉलिन्स यांस
भेटीस बोलावून जबाब सांगूं. या उत्तरानें चिडून जाऊन कॉलिन्सनें परत निरोप
पाठविला कीं, 'उद्यां दुपारचे आंत तुमचा जबाब आला नाहीं तर मी येथून साफ
निघून जाईन.' त्यावरून २९ जुलई रोजीं सिंद्यानें कॉलिन्स यास भेटीस बोलाविलें.
त्या भेटींतही निकाली जबाब न मिळतां केवळ कालहरणाचाच प्रकार चालला आहे
असें पाहून '३१ जुलई रोजीं मी निघून जातों,' असें निक्षून सांगून कॉलिन्स मुक्का-
मावर परत आला. त्याप्रमाणें तो ३१ जुलई रोजीं निघणार त्या दिवशीं जोराचा पाऊस
पडून प्रवास करणें अशक्य झालें, आणि तितक्यांत सिंदे भोसल्यांचें त्यास भेटीचें