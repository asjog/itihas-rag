रोजीं देशीं वारला. हा भाऊ बाईजवळ महेश्वरास राहत असे. बाईला कोणी थोर गृहस्थ भेटण्यास येत तेव्हां हा महादजी पाटील, बाईचा जांवई यशवंतराव फणसे, व नातू धोंडीबा हे त्यांस सामोरे जाऊन आणून बाईस भेटवीत. दरबारांत ती पांढऱ्या घोंगडीच्या आसनावर बसत असे. ‘ बाजी विठ्ठल मामा ’ म्हणून आणखी एका तिच्या आप्ताचें नांव कागदांत आढळतें.

‘ यशवंतराव फणसे यांचे चिरंजीवास समाधान नव्हतें. दहा सहस्र रुपये दानधर्म केला. ता. १९-११-१७८७ सोमवारीं देवाज्ञा झाली. उभयतां स्त्रिया लहान एक अठरा वर्षाची व एक दहांची. त्यांनीं मोठें धैर्य करून सहगमन केलें. समागमें बाईही पायउतारा स्मशानास गेली. अवघा विधि करून सहा घटका रात्रीं परत आल्यावर काशीराव होळकराची स्त्री आनंदीबाई इचा प्रहर रात्रीस काल झाला. बाईची चित्तवृत्ति दुःखार्णवीं आहे. ’ ( म. द. बा. )

होळकरशाहीत उलाढाली करणारी तुकोजीची बायको रखमाबाई होय. तिचाच मुलगा मल्हारराव. ‘ सुभेदारांचें पत्र रखमाबाईस आलें कीं, तुम्ही इंदुरास न राहतां, महेश्वरीं मातुःश्रीपाशीं असावें. त्यावरून ती थोडे दिवस महेश्वरीं गेली; पण अहल्याबाईंशीं तिचें पटेना, तेव्हां परत इंदुरास आली.केसो भिकाजी तिचे भेटीस गेला त्याजला रखमाबाई म्हणाली, ‘आम्हांवर इतराजी सुभेदारांची. निमित्य कीं, नारो गणेशाची सुटका करावी, म्हणोन आम्हीं पत्रें श्रीमंतांस ( पेशव्यांस ) लिहिलीं. पण हा आरोप लटका आहे. उगाच लोकांनीं माझा बोभाटा सुभेदारां-जवळ केला. पेशव्यांसच पत्र लिहून उत्तर आणवावें. ’ पुढें ता. ३-११-१७९१ रोजीं अहल्याबाईचा जांवई वारला. तेव्हां रखमाबाई इंदुराहून बाईच्या समा-धानास येऊं लागली. पण अहल्याबाईनें संताजी होळकरास पाठवून तिला मना केलें, भेटीस येऊं दिलें नाहीं.

रखमाबाई राज्यांत ढवळाढवळ करी. ‘ इंदुरास राहून देपालपुर, रामपुरा येथें कमाविसदारांस उपद्रव दिला. त्यांनीं अहल्याबाईकडे तक्रार नेली कीं, तुम्हीं ऐवज घेतला, आतां आम्ही यांस कोठून द्यावा ! ’ स. १७९४ च्या जुलईंत रखमाबाई मरण पावली. तिच्या अस्थि प्रयागास पोंचवून गोत्रज गयावर्जन करून आला, असा उल्लेख १२-८-१७९४ चा आहे. ( म. द. बा. १.११४, २.५३, २०७, १५७, २१७, २३२, २६५; ग्वा. ४-५६ व २.२५० ).