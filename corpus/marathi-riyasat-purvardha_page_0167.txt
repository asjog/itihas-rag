त्याची कामगिरी त्यानें मोठ्या उत्साहानें बजाविली होती. निजामशाही-खाली मोडत असलेला पश्चिमेकडील सर्व प्रदेश काबीज करून डोंगरी किल्ल्यांच्या आश्रयानें मोगलांशीं टक्कर देण्याची त्यानें कडेकोट तयारी केली, व निजामशाहीच्या तख्तावर पूर्वीच्या वंशांतील एका मुलास बसवून अनेक मुत्सद्यांच्या मदतीनें त्यानें निजामशाहीचा अंमल पूर्ववत् चालू केला. ह्या कामीं आदिलशहाचा दिवाण मुरारपंत व सेनापति रण-दुल्लाखान यांची शहाजीस मदत होती.

लखुजीचा भाऊ जगदेवराव आपल्या जहागिरीवर होता. त्या वेळीं तो मोगलांचा अंकित असल्यामुळे शहाजीशीं त्याचा बेबनाव होता. जाधवांच्या ह्या कटकटीमुळे शहाजीला गृहसौख्य नव्हतें. शिवाय त्याला विजापुरीं संधान ठेवावयाचें असल्यामुळे विजापुरचे सरदार त्यास अनुकूळ ठेवावयाचे होते. सुपे येथें बाजी मोहिते पोगरवाडीकर हा विजापुरचा एकनिष्ठ सरदार होता. त्याची बहीण तुकाबाई इच्याशीं शहाजीनें १६३०त दुसरें लग्न केलें, तें जिजाबाईस अर्थात् आवडलें नाहीं. ती आपल्या मुलास घेऊन माहेरीं आईजवळ राहत असतां, ( १६३४(?)) शहाजीचा अपमान करण्याकरितां मोगलांनीं तिला व तिचे मुलास पकडिलें होतें. परंतु ‘ शहाजीचें व तिचें पटत नाहीं, शहाजीनें दुसरी बायको केली आहे, म्हणून जिजाबाईस कैद केल्यानें शहाजीस उलटें बरें वाटून जाधवांचाच अपमान केलासें होईल, ’ अशी समजूत घालून जगदेवरावानें जिजाबाईंची मोगलांच्या हातून सुटका केली. असा मजकूर बखरीत आहे.

शहाजहानची पाठ वळल्याबरोबर शहाजीनें आपलीं कारस्थानें जोरानें चालू केलीं. महंमद आदिलशहा निजामशाही बुडविण्याच्या कामास अनुकूल होता. निजामशाहीचा मुलूख आपणास मिळेल ही एक आशा आणि मोगल बादशहा आपणास बुडविणार ही त्याची खात्री असल्यामुळे, दक्षिणेंतील राज्य होईल तितकें प्रबळ करून, मोगलांस नर्मदेवर अडवून धरावें, असाही सर्व दक्षिणी मुत्सद्यांचा यत्न होता. अशा हेतूनें निजामशाहीच्या नोकरांस आदिलशहानें अंतस्थ रीतीनें हाताशीं धरिलें; आणि त्यांजकडून मोगलांशीं युद्ध चालविलें. मुरारजगदेव व कदमराव हे दोन आदिलशहाचे सरदार शहाजीस अनुकूळ होते. कारण आज निजामशाही बुडविल्यावर उद्यां मोगलांची फौज विजापुरवर चालून येईल, अशी त्यांस