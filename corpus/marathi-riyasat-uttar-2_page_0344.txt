कौल उर्फ अलीगड सोडून निघाला आणि लखनौवरून कलकत्त्यास जाऊन तेथून पुढील सालच्या सप्तेंबरांत जहाजांत बसला, तो १७९७ च्या आरंभीं इंग्लंडास पोंचून तेथून पुढें शांबेरीस जाऊन राहिला.

परत गेल्यावर शांबेरी गांवाच्या बाहेर विस्तीर्ण जागा घेऊन तेथें स. १८०३ सालीं त्यानें एक मोठा वाडा बांधिला. त्याचें हें गांव स. १७९२ त सार्डिनियाकडून फ्रान्सच्या कबजांत गेलें होतें. डी बॉयन परत गेला तेव्हां फ्रान्सांत नेपोलियनची मोठी धामधूम चालू होती, पण तिकडच्या कोणत्याही व्यवहारांत तो पडला नाहीं. नेपोलियनचा पाडाव झाल्यावर डी बॉयनच्या संपत्तीमुळें त्याची प्रतिष्ठा फार वाढली. हिंदुस्थानांत असतां त्यानें एका मुसलमान बाईशीं लग्न केलें. तिला सन १७९२ त दिल्ली येथें मुलगा झाला तोच पुढें युरोपांत त्याच्या जिंदगीचा वारस झाला. त्याचें नांव प्रथम अलीबक्ष असें होतें. पण युरोपांत त्यास क्रिस्त-दीक्षा मिळाल्यावर त्याचें नांव चार्ल्स ॲलेक्झांडर असें ठेवण्यांत आले. परत गेल्यावर इंग्लंडांत बॉयननें दुसरें लग्न केलें. पण त्याची व त्या नवीन बायकोची दहा महिन्यांनींच फारकत झाली. ती बाई पुढें पुष्कळ दिवस जगून स. १८६६ त मरण पावली. याच बाईनें फ्रेंच भाषेंत डी बॉयनचें चरित्र लिहिलें आहे. तिनें आपल्या लेखांत त्याची बरीचशी नालस्ती केली आहे. हिंदुस्थानांत एतद्देशीय सत्ताधीशांनीं पाश्चात्य धर्तीवर ‘ कवाइती कंपू तयार केले त्यांचा उदय, विस्तार व अस्त ’ या नांवाचें एक इंग्रजी पुस्तक लुई फर्डिनंड स्मिथ या गृहस्थानें स. १८०५ त छापलेलें आहे, त्यांत डी बॉयनचा भरपूर तपशील आहे. शिवाय राजस्थानचा इतिहासकार टॉड व मराठ्यांचा ग्रँट डफ या दोघांनीं हिंदुस्थानांतून परत गेल्यावर शांबेरी येथें जाऊन डी बॉयनची गांठ घेतली व प्रत्यक्ष त्याच्या तोंडून पुष्कळ माहिती मिळवून ती आपल्या इतिहासांत लिहून ठेविली. शांबेरी गांवांत ‘ हत्तीचा कारंजा ’ म्हणून चार हत्तींवर एक उंच मनोरा करून त्यावर डी बॉयनचा पुतळा बसविलेला आहे. तसेंच त्या गांवांतील मंदिराच्या आवारांत त्याची एक सुंदर कबर आहे. तींतही त्याच्या थडग्यावर त्याचा पुतळा बसविलेला आहे. तसेंच त्याच्या नांवानें दोन रुग्णालयें, एक भिक्षागृह, एक विद्यालय, आणि एक पुस्तकालय, अशा संस्था त्याच्याच खर्चानें अद्याप पावेतों चालल्या आहेत. या शांबेरी गांवीं डी बॉयन ता. २१-६-१८३० रोजीं मरण पावला.