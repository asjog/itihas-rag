येथें छावणी करून राहिला होता. ‘ बाळोबा कैद झाले, आतां आम्ही पुण्यास येतो’
असें नानानें त्यास लिहून कळविलें, ( ता. २-११-१७९६ ), त्यापूर्वी भोसल्यांचे
हस्तक श्रीधर लक्ष्मण, कृष्णराव माधव चिटणीस व व्यंकटराव काशी पुण्यांत राहून
यजमानाचीं संधानें राखीत होते. त्यांचेच मार्फत नानानें महाडाहून रघूजीचा मिलाफ
करून घेतला, आणि नानाची सूचना जातांच तो आळेगांवाहून पुण्यास येण्यास
निघाला, तो २५ नोव्हेंबर रोजीं म्हणजे नानाचे बरोबरच पुण्यास दाखल झाला.

या वेळीं पेशवेबंधूंचे मुक्काम सिंद्याचे तळाजवळच खराडी येथें पृथक् होते. वाईहून
नाना सासवडास आला. तेथून पुढें त्यानें आपला मुक्काम पुलाजवळ येरंडवणें येथें
आपले बागेंत ठेविला. तेथून १२ नोव्हेंबर रोजीं सिंदे होळकर व मशीर यांनीं पर्वती-
जवळ जाऊन नानाची भेट घेतली. त्याच दिवशीं अस्तमानीं चिमाजी आपानेंही येऊन
नानाची भेट घेतली. पुढें नानानें २६ नोव्हेंबर रोजीं हडपसरचे तळावर जाऊन बाजी-
रावाची भेट घेतली. त्या वेळीं प्रथम नाना व मग रघूजी भोसले, मशीर, होळकर व
सिंदे अशा क्रमानें एकाच दरबारांत बाजीरावानें सर्वांच्या भेटी घेतल्या.

‘ नाना पुण्यास आले पण बाजीरावाचा भरवसा नाहीं. याकरतां मशीर यास
दरम्यान घेऊन निजामअलीस बाजीरावाची चिठ्ठी देवविली. त्यांतील मजकूर बाळाजी
जनार्दन फडणीस यांस आम्हांकडून त्यांचे जिवास व अब्रूस अपाय होईल, येविशीं
त्यांस संशय. यास्तव मशारनिल्हेची खातरजमा आम्हीं आपल्याकडून करविली.
त्याप्रमाणें आपणाही केली. त्याप्रमाणें त्यांजकडून आमचे जातीस, दौलतीस व
पंतप्रधानीस व खावंदगिरीस व तेजास सबाह्याभ्यंतर वाकडें होऊं नये. पंत महसूफ
आम्हांजवळ असेल अथवा सोईस न पडल्यास स्नानसंध्येस नियमाप्रमाणें निरोप दिला
जाईल. त्यांचे ज्यानास व मालास व हुरमतीस वाकडे होणार नाहीं व चित्तांत येणार
नाहीं. ’ याप्रमाणें चिठ्ठी देवविली. त्यावरून नानाची खातरजमा होऊन कारभार
त्यांचे विचारें होऊं लागला. येणेंप्रमाणें होऊन कार्तिक व. ११ ( २५ नोव्हेंबर रोजीं )
नानानें कारभार हातीं घेतला, त्या समयीं राज्यकारभाराचीं कलमें नानानें बाजीरावास
लिहून दिलीं आणि प्रत्येक कलमाखालीं बाजीरावाची कबुली लिहून घेतली. तो लेख
३१•१२•१७९६ चा आहे.

महाडास जाऊन नानानें जें प्रचंड कारस्थान रचिलें तें मराठी इतिहासांत महत्त्वाचें
गणलें जातें; आणि त्याबद्दल अनेकांनीं नानाची वाखाणणी केली आहे. खरे लिहितात,
‘मराठी राज्य काबीज करण्यासाठीं इंग्रज टपून बसले असतां राज्याचा कारभार आपल्या