१७५६ च्या आरंभी त्यास रजपूत बुंदेल्यांवर जावें लागलें त्याचा प्रकार असा.
मराठ्यांनीं रोहिलखंड जिंकल्यावर त्या प्रांतास अयोध्येचा वजीर व रोहिले
दोघेही त्रास देऊं लागले. गोपाळराव बर्व्याचे हातून त्यांचा बंदोबस्त होईना,
तेव्हां गोविंदपंतास तें काम सांगण्यांत आलें. यमुनेच्या अलीकडचा प्रदेश
त्याच्याच ताब्यांत होता, आणि त्यास लागूनच पलीकडे करा, कुडा, इटावा,
सकुराबाद वगैरे परगणे जिंकण्याचें काम रघुनाथरावाच्या हुकुमानें पंतनें
स्वीकारिलें. पुढें पानपतावरही अंतर्वेदींतील कामगिरीच पंतास जाचक झाली.
ता. ११-१-१७५६ रोजीं पंत रघुनाथरावास लिहितों. ' अंतर्वेद प्रांतीं वजिरांनीं
फिसाद करून, तमाम दक्षिणी अंमल उठवावा, म्हणून सय्यद अलीअस्कर
याजला पाठविलें. सकुराबाद परगण्याच्या सनदा शिरपाव देऊन रवानगी
केली. जमीनदार सर्व जाऊन त्यास मिळाले. यामुळे तमाम अंतर्वेदींत दंगा
झाला. गवार जात जागजागां लुटूं लागले, पैसा कोणी देईना. सर्वांस
वारें लागलें. आम्हीं जेतपुरास बुंदेल्यांकडील कार्य करावें, तों अंतर्वेदींत
दंगा झाला म्हणोन वर्तमान आलें, तेव्हां कूच करून यमुना उतरून इटावेस
आलों. पौष शु. ८ भृगुवारी ( ९ जानेवारी ) मोगलांवरी गेलों. मोगल
भारी झाला. निदानाची गोष्ट येऊन पडली, मरावें कीं मारावें, दुसरा विचार
नाहीं. स्वामींचे चरणांचें चित्तांत स्मरण करून दोन घटका शर्थ केली.
अस्करअली व त्याचा पुत्र हौद्यांतच जिवें मारले. दुसरे ५०।६० सरदार
मारले. दोन हजारपावेतों माणूस कापले. सामान सर्व लुटलें. आमचे
जीव या समयीं वांचावेसे नव्हते. पण स्वामीच्या प्रतापेंकरून शत्रूचा नाश
झाला. जास्त फौज आलियाखेरीज आम्हीं काय करावें. सल्लख जालिया-
विना रयत पैसा न देई. याजकरितां दोन लाख रुपये इजारा कुराबाबत
आणीक देऊन सल्लख केला. पुढें आपली जबरदस्ती जालियावर पन्नास
लक्षांची जागा सोडवून घ्यावी. जालें वर्तमान सेवेशीं लिहिलें आहे. १'

१. टीप:—हें पत्र रा. श्री वि. आवळस्पे यांजकडून रिंगणगांव दप्तर-
पैकीं मिळालें. थोडक्यांत गोषवारा येथे दिला आहे.