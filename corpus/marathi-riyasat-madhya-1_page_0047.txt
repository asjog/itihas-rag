त्या संशयावरून सीद्दीनें त्याचा वडील भाऊ जानोजी यास गोणत्यांत बांधून समुद्रांत बुडविलें, अशी आख्यायिका आहे. बखरकार ह्मणतात की, या दहशतीनें बाळाजीनें देशांतर करण्याचा निश्चय केला. मुलांमाणसांसह श्रीवर्धन सोडून बाणकोट खाडीच्या दक्षिण तीराजवळ वेळास ह्मणून गांव आहे, तेथें भानु आडनांवांचे बाळाजीच्या घरोब्यांचे एक स्नेही राहत होते, त्यांजकडे तो आला. तेव्हां त्रिवर्ग बंधु भानुही बाळाजीबरोबर देशावर जाण्यास सिद्ध झाले, ‘ आम्हांस भाकर मिळेल, तींतला चतकोर तुम्हांसही मिळेल, ’ असे बाळाजीनें भानुंस आश्वासन दिले. बाळाजीस पेशवे पद मिळाल्यावर त्यानें शाहूकडून राज्याची फडनिशी भानुंस देवविली. त्याप्रमाणे भानु व बाळाजीपंत हे साताऱ्यास जाण्याच्या इराद्यानें निघून पुरंदर किल्ल्यानजीक सासवडास आले व सासवडचे कुळकर्णी व देशपांडे अंबाजीपंत पुरंदरे याजकडेस मुक्कामास उतरले. पुढें रोजगाराविषयीं सर्व मंडळींचे बोलणे होऊन पुरंदरे सुद्धां मंडळी साताऱ्यास आली. साताऱ्यास महादाजी कृष्ण जोशी याचा व भानुंचा परिचय होता. कृष्णाजी जोशी नाईक हा अगोदरच मराठशाहीत नांवाजलेला असून तो व त्याचा मुलगा महादाजी यांचे शाहूपाशी चांगले वजन होते. त्यांस भानु व भट भेटले: पुढें त्यांची हुशारी पाहून, धनाजी जाधवानें त्यांस आपल्याजवळ घेतलें व त्यांच्या हुशारीमुळे धनाजीचा त्यांजवर लोभ बसला. बखरकारांच्या या हकीकतीत फारसें तथ्य दिसत नाहीं. चिपळुणास असतां स. १६९७ च्या सुमारास बाळगोळी यांचे मार्फत बाळाजीची ब्रह्मेन्द्रस्वामीशी ओळख झाली, आणि त्याच्या वशिल्याने बाळाजीचा मराठशाहीत प्रवेश झाला, अशीही एक आख्यायिका आहे. या गोष्टी आतां अस्सल कागदांवरून निराधार ठरत आहेत.

• १ स. १७०६ तील जानोजी विश्वनाथ याच्या हातची नोंद त्र्यंबकच्या तीर्थोपाध्याच्या चोपडींत सांपडलेली रा. राजवाड्यांनी इतिहास व ऐतिहासिक मासिकांत दाखविली आहे. याचा अर्थ इतकाच कीं, जानोजीस ठार मारल्या-वर बाळाजीनें देशत्याग केला असें नाहीं. शाहू राज्य करूं लागल्यावर सन १७०८-१० व पुढेंही सीद्दीशीं झगडे चालू असून त्यांत शाहूला बाळाजीनें मदत केली, त्याचा सूड ह्मणून जानोजी विश्वनाथास पुढें केव्हां तरी सीद्दीनें ठार मारला असल्याचा संभव आहे.