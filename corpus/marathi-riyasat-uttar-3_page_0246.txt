एक आठवड्यानें ता. १३.५.१८०३ रोजीं बाजीरावानें पुण्यांत प्रवेश करून शनिवार-
वाड्यांत पेशवेपद धारण केलें. से. वस्लीनें हा प्रकार कशा धोरणानें पार पाडिला
तें आतां सांगावयाचें आहे. वस्लीबरोबर चिंतामणराव पटवर्धन, बापू गोखले,
विंचूरकर, आपा देसाई निपाणकर वगैरे गृहस्थ सडेच पुण्यास आले.
   पुण्याकडे येतांना मराठी हद्दींत प्रवेश करतांच से. वस्लीनें सर्व लोकांस कळण्यासाठीं
खालील जाहीरनामा काढिला. ‘ ता. ९.३.१८०३. सर्व लोकांस जाहीर व्हावें, कीं
बाजीराव पेशवे यांनीं आपलें दोस्त कंपनी बहाद्दर यांस आपलें कुमकेस्तव बोलावूं
पाठविलें. त्यावरून वरील बहाद्दर मराठ्यांचे मुलखांत दाखल होत आहेत. यांत ते
कोणाच्याही दुष्मानगिरीस किंवा मुलुखगिरीस येत नाहींत. दोस्तासारखे येत असों.
या कारणें तमाम लोकांनीं आपापले ठिकाणीं बेफिकीर असावें. मामलेदार, पाटील,
कुळकर्णी, देशमूख, देशपांडे वगैरेनीं वस्लीसाहेबाजवळ येऊन रुजू व्हावें. गांवाजवळ
लष्कर उतरल्यास रखवालांस अदमी देत असों. मागें तीन वर्षांखालिं वस्लीसाहेब
आले, तेव्हां लष्करांत चहूकडे कैशी ताकीद होती त्याची याद मराठीयांस असेल.
आतांही तैसाच बंदोबस्त राहील. लष्करास धान्य, लकडी वगैरे जिन्नस लागेल तो
किंमत घेऊन देणें जरूर आहे. कंपनीचे दस्तुरमाफक मालास पुरी किंमत मिळेल. हर-
कोणासही इजा न होईल. जाणिजे. ’ या जाहीरनाम्यावरून लोकांचें प्रेम संपादन
करण्याचा प्रयत्न वस्लीनें कसा केला तें दिसून येतें.
   बाजीरावानें वसईस तह पुरा केल्याची बातमी पुण्यास येतांच, पुढें काय या
विवंचनेंत सरदारांचे दोन महिने गेले. पुण्यांत होळकर व अमृतराव पेशवाईची नवीन
व्यवस्था करीत होते, तर वसई येथें बाजीराव इंग्रजांस निकड करूं लागला कीं, मला
पुण्यास नेऊन पोंचवा. त्यास एकदम वसईहून घेऊन जाण्याची इंग्रजांची तयारी
नव्हती. म्हैसूरच्या व कलकत्त्याच्या फौजा पुण्याकडे येण्यास पुष्कळ विलंब लागला.
निकरानें युद्ध केल्याशिवाय बाजीरावाची स्थापना पुण्यास होणार नाहीं हें इंग्रज
जाणून होते. तेव्हां नुसत्या कागदाच्या जोरावर पुण्यास जाण्यापूर्वी बाह्य धाक-
दपटशानें त्यांनीं आपले उद्योग चालविले, आणि फौजांची तयारी केली. इकडे
बाजीराव सिंद्यास सारखें लिहीतच होता, कीं नाइलाज होऊन आम्हीं इंग्रजाशीं करार
केला आहे. तरी तुम्हीं सत्वर येऊन शत्रूचें निवारण करावें. त्याप्रमाणें दौलतराव फौज
घेऊन ता. ४-२-१८०३ रोजीं नर्मदापार झाला, आणि ता. २३ फेब्रुवारीस बऱ्हाणपुरास
दाखल झाला. तेथून त्यानें भोसल्याकडे माणसें पाठवून त्यास पुढील मोहिमेंत सामील
करून घेतलें. पांच महिनेपर्यंत सिंद्याचा मुक्काम बऱ्हाणपुरावर होता. सिंद्याचे