साठीं आणखी दीड हजार असा तनखा मिळू लागला. त्याचेच हाताखालीं बाळाजीपंत नातूची नेमणूक पांचशें रुपये दरमहावर झाली. स. १८२२ त ग्रँट निवृत्त होऊन स्वदेशीं गेला आणि त्याचे जागीं ब्रिग्जची नेमणूक झाली. मरठ्यांच्या इतिहासाचें साहित्य येथे तयार करून इंग्लंडांत गेल्यावर त्यानें सर्व भाग व्यवस्थित लिहून पहिली आवृत्ति १८२६ त प्रसिद्ध केली. ता. २३-९-१८५८ रोजीं कॅ. ग्रँट डफ मरण पावला.

डफनें मराठ्यांचा इतिहास लिहिला त्याप्रमाणें त्याचे समकालीन माल्कम, टॉड्, जेम्स फोर्ब्स्, मेन्टो, जेंकिन्स, वुइल्क्स, वॉकर इत्यादींनीं अनुक्रमें मध्य हिंदुस्तान, राजपुताना, गुजरात, दक्षिण हिंदुस्तान, नागपुर, म्हैसूर, बडोदे इत्यादींच्या हकीकती लिहिल्या, त्या अद्यापि इतिहासास मुख्यतः उपयोगी पडतात. हे वृत्तान्त लिहिण्यास कदाचित त्यांस वरिष्ठांची सूचना असेल. यांतले कांहीं ग्रंथ मार्मिक व इंग्रजांना आपल्या पराक्रमाची स्फूर्ति देणारे आहेत. कॉर्नवॉलिस, शोअर, वेस्ल्ली, मेट्काफ् इत्यादींचे खलिते म्हणजे राजकारणी डाव पेचांचे उत्कृष्ट नमुने म्हणून सदैव गणले जातील. त्यांच्या तोडीचे मराठी खलिते फार थोडे सांपडतील. नानासाहेब पेशवे, नाना फडणीस, महादजी सिंदे इत्यादींचे थोडे खलिते मात्र राजकारणांत नांवाजले जाण्यास पात्र आहेत. वरील इंग्रज मुत्सद्यांचीं चरित्रें मागें ठिकठिकाणीं येऊन गेलीं आहेत. इंग्रजांचें राज्य स्थापन झाल्यावर त्यांच्या कृतींस महत्त्व प्राप्त झालें म्हणून त्यांचीं नांवें इतिहासांत सुप्रसिद्ध झालीं. राजकारण, देशस्थिति, व्यापार धंदे, ख्रिस्तधर्म-प्रसार इत्यादि विषयांत उद्योगी व धूर्त इंग्रजांनीं आपापल्या परी उद्योग करून आपल्या राष्ट्रास मदत केली. होरेस वुइल्सन, वुल्यम जोन्स वगैरे गृहस्थांचीं नांवें वरील मुत्सद्यांच्या पंक्तींत गणलीं पाहिजेत.

गुजरातच्या वृत्तान्तांत फोर्ब्सचें नांव स्मरणीय आहे. ‘प्राच्य संस्मरणें’ (Oriental Memoirs) व ‘रासमाला’ हे दोन ग्रंथ या गृहस्थांचे विद्वन्मान्य आहेत. याचा जन्म लंडन येथे ता. १९-५-१७४९ रोजीं होऊन सोळाव्या वर्षीं कारकुनी नोकरी पत्करून तो मुंबईचे वखारींत दाखल झाला. पण नोकरींत त्यास चैन पडलें नाहीं. हिंदुस्थानच्या निरनिराळ्या भागांत त्यानें प्रवास करून स. १७८४ त स्वदेशीं प्रयाण केलें. स. १७७५ त मुंबईहून रघुनाथरावाचे मदतीस कर्नल कीटिंगची फौज गेली, तिजबरोबर फोर्ब्सची नेमणूक होऊन पुढें पांच चार वर्षे त्याचें वास्तव्य सुरत बडोदें, डभई, भडोच इत्यादि ठिकाणीं झालें. एवढ्या मुदतींतील घडामोडींची कांहीं माहिती त्याच्या टांचणांत पाहवयास मिळते. स्वदेशीं परत गेल्यावर त्यानें हिंदुस्थानांत ख्रिस्ती धर्म प्रसार करण्याविषयीं पराकाष्ठेची खटपट केली, तिचें प्रयोजन आपणास नसलें, तरी तत्कालीन देशस्थितीचें चित्र तिऱ्हाईत दृष्टीने काढलेलें त्याच्या लेखांत दिसतें.