शहाजीने व्यंकोजीस केलेला उपदेश ध्यानांत ठेवण्याजोगा असून त्याचें पुढें काम पडणार आहे.

मुत्सद्दीपणांत शहाजी भोसले फार नामांकित होता. एवढेंच नव्हे, तर सतराव्या शतकाच्या प्रथमार्धांत राज्याचा कारभार हाकणारे शहाजीच्या तोडीचे पुरुष फारसे नव्हते. यास प्रमाण साबाजी अनंत अगर चतुर साबाजी म्हणून जो त्याचे वेळीं नांवाजलेला पुरुष होता, त्याची व शहाजीची स्पर्धा पुष्कळ दिवस चालू असून शहाजीनें चतुर साबाजीस मागें टाकिलें होतें असें दिसतें. कित्येक बखरींमध्यें असें लिहिलें आहे कीं, निजामशाहीच्या अखेरीस राज्यांत दोन पक्ष झाले. एका पक्षास जाधवराव, फत्तेखान, मलिकंबर व चतुर साबाजी ही मंडळी असून दुसऱ्या पक्षास शहाजी होता. निजामशहानें वरील चारही मंडळींस बाजूस सारून शहाजीच्या हातीं सर्व कारभार दिला. त्याबद्दल साबाजीस विषाद वाटून त्यानें मोगलांकडे संधान बांधून त्यांचे पदरीं जाधवरावास ठेविलें आणि मोगलांच्या मदतीनें शहाजीचा पाडाव केला. ह्या भानगडी चालू असतांच साबाजी मरण पावला, असा उल्लेख आहे. कित्येक बखरींमध्यें असा उल्लेख आहे कीं, चतुर साबाजी हा आदिलशाहीतील प्रसिद्ध मुत्सद्दी मुरार जगदेव ह्याच्या तालमेंत तयार झालेला होता. ज्या वेळेस निजामशाहीमध्यें कोणी कर्तबगार मुत्सद्दी उरला नाहीं, तेव्हां साबाजीस निजाम सरकारानें विजापुरकरांकडून विशेष आर्जव करून मागून घेतलें. त्याच्या कर्तबगारीबद्दल बखरींतून खालीं लिहिल्याप्रमाणें उल्लेख आढळतो. ‘ साबाजी अनंत कारभारी बहुत चतुर, गुणज्ञ, सर्वकलानिपुण, विद्वान्, सव्यापसव्यांत लिहिणार, धुरंधर, कोणत्याही गोष्टींत उणें नाहीं, असे दक्ष होते. त्यांनीं संपूर्ण दक्षिण प्रांत, हजरतीची अंमल, तितक्याची नजर पाहणी केली. ते समयीं बिघोटीची काठी सात हात, पांच हात, त्याजवरील दस्त काय, हक्कदाराचा अंमल किती, सरकारी कानू कायदे काय, रयतेस सूट कशी असावी, अर्जबाब कशी द्यावी, व्यापारी उदमी यांनीं सरकारी भरणा कोणता करावा, त्याची बरदास्त कोणती ठेवावी, इत्यादि धारे बांधून, वसाहत पडित रानाची लागणा करून दिली, याजमुळें त्यांसच चतुर साबाजी म्हणत होते. त्यांचा मरातब पादशहाजवळ फारच फार; केवळ विश्वासांतील वागणार. ’ साबाजीपंतांनीं कारभाराचा आटोप दौलतीचा