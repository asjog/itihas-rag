एकंदरींत पैसा व अव्यवस्था ह्या दोन मुख्य अडचणी मराठ्यांच्या होत्या. वर जो प्रकार वर्णिला आहे, तोच बहुतेक पानपतअखेर म्हणजे पुढें चार वर्षे चालला.

३. रघुनाथरावाचा दिल्लींत मुक्काम (जुलई १७५७-मार्च ५८).–
स. १७५७ च्या ३० एप्रिलचें व २ मेचें वर्तमान. ‘ अब्दाली दिल्लीपलीकडे गेला. गाजुद्दीन अंतर्वेदींत रोहिल्यांशी मिळोन आहे. दोन शहाजादे समागमें आहेत. नजीबखान दिल्लीस आहे,’ असें वर्तमान होळकरास हिंगण्यानें कळविलें, त्यावर होळकर लिहितो, ‘ जयपूरचे मामलतीमुळें गुंता झाला आहे. येथील निर्गम करून सत्वरीच त्या प्रांतीं येत असों’ (६.५७७). ‘अब्दाली दरमजल लाहोराकडे गेला. गाजुद्दीन व अहमदखान बंगश मैनपुरीवर एकत्र होते. तेथून पत्रें आलीं कीं सांप्रत एक जण सत्वर येणें. त्याप्रमाणें येतौं. पातशाहाशीं व वजिराशीं चित्तशुद्धि नाहीं. पातशहानीं नजीबखानाकडून फौज ठेविली आहे, त्यांजकडून वजिरास शिक्षा करणार असा रंग दिसतो. जयपुरचा गुंता उरकून जलदीनेंच येत असों,’ असें मल्हारराव हिंगण्यांस लिहितो, ( ३०-४-१७५७, ६.५७८ ). या वेळीं नजीबखान दिल्लींत प्रबळ होऊन, त्याचा पाडाव करण्याचा उद्योग मीरशहाबुद्दीन करीत होता; आणि त्यासाठीं होळकर व रघुनाथराव यांस वारंवार पत्रें पाठवून, तुम्ही त्वरा करून आमचे साह्यास यावें असें तो लिहित होता. ते येऊन दाखल होतांच त्यांनीं मीरशहाबुद्दीनास आग्र्यांतून काढून आपल्याबरोबर घेतलें आणि नंतर दिल्लीवर चाल करून एक महिन्यांत किल्ला आपल्या ताब्यांत घेतला. मीरशहाबुद्दीननें नजिबाची बक्षीगिरी काढून ती लगेच अहमदखान बंगश यास दिली. बादशहा व नजीबखान मराठ्यांचे हातांत सांपडले. शहाजादा अलीगौहर यास मात्र बादशहानें युक्तीनें दूर ठिकाणीं बचावासाठीं पाठवून दिलें. हे प्रकार स. १७५७ च्या जुलई ऑगष्टांत झाले. अब्दाली गेल्यावर दिल्लीचा बंदोबस्त नजीबखान करीत होता. इतक्यांत रघुनाथरावानें मीरशहाबुद्दीनचे संमतीनें विठ्ठल शिवदेवास दिल्ली काबीज करण्याकरितां