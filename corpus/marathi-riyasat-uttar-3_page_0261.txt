शिवाय राहत नाहीं. पैशाचा चुराडा करून त्यांनीं भलत्याच आपत्ति देशावर आणिल्या.
ता. ७-८-१८०३ चें खालील पत्र युद्धारंभींची परिस्थिति व्यक्त करतें. 'सिंदे
भोसले अजिंठ्याच्या घांटाखालीं आहेत. पलीकडे वीस कोसांवर होळकर आहेत. खंडेराव
होळकर यशवंतरावाकडे गेले. इंग्रज पलटणें नगराजवळ आहेत. भोसल्याचे चाळीस
हजार स्वार व तीन कंपू, सिंद्यांचे पस्तीस हजार स्वार व तीन कंपू; व होळकराचे
पाऊण लाख स्वार व सहा कंपू अशी फौज असून, बापू गोखल्यांचे स्वार पांच सहा
हजार आहेत. अमृतराव नासिक प्रांतीं लूट करितात, त्यांचे पारिपत्यास जाण्याविषयीं
गोखले व आपा देसाई निपाणकर यांस बाजीरावांनीं पत्रे पाठविलीं; पण से०
वस्लीने गोखले व निपाणकर यांस निरोप दिला नाहीं. अमृतरावाचा वकील प्रभाकर-
पंत म्हणून वस्लीजवळ आहे. सिंद्यांचे गोपाळराव चिटणीस आघाडीस गंगेवर होते,
त्यांचा व स्टीव्हन्सन्चा मुकाबला होऊं लागला. सर्वांचा इरादा इंग्रजांस राज्यांतून
बाहेर काढावें हा आहे. या उपरी कोणच्या थरास जाईल पाहवें.'
सरदारांची जूट बनत आली होती, ती पुरी होण्यास अवकाश न देतां वस्लीनें
एकदम साहस करून सिंद्यावर शस्त्र उचलिले. इंग्रज व आपण मित्रच आहों
अशा भावनेवर बाजीराव थोडासा गाफील होता, आणि तयारीच्या दृष्टीनें पाहिलें तरी
एकदम युद्ध अंगावर घेण्यांत से. वस्लीनें साहसच केलें. त्यानें असा विचार केला
कीं, त्वरा करून यश आलें तर बरेंच झालें. यदा कदाचित् बाजू अंगावर आली तरी
म्हैसूरपर्यंत मागचा पाया शाबूद असल्यामुळे आपणांस फारसा धोका नाहीं.
मराठ्यांच्या चालढकलीच्या स्वभावाचाही त्यास फायदा मिळाला. मराठमंडळाची
जूट आठ चार दिवसांत सिद्ध व्हावयाची त्यास आठ महिनेही पुरेनात. राजनीतीच्या
काव्यांत मराठ्यांच्या या युद्धाचा प्रसंग अत्यंत संस्मरणीय व अभ्यसनीय आहे.
'त्वरेस मोल आहे' हा न्याय से० वस्लीनें ओळखला. शेवटपर्यंत बाहेरून
त्यानें बाजीरावाचे बचावाची सबब दाखवून, अमृतरावास व गोखल्यास बरोबर
घेऊन त्रिवर्गावर चाल केली आणि सिंदेभोसल्यांस पुनः कळविलें कीं, आम्ही
बाजीरावाचे सांगण्यावरून होळकराचें पारिपत्य करणार. तरी तुम्हीं त्यास सामील
न होतां आपले स्थळीं निघून जावें. त्यावर भोसल्यांनी कॉलिन्सला सक्त जबाब
दिला, त्यावरून. विक्षेप मानून से. वस्ली लगेच पुढे चालून गेला.

युद्धाच्या वणव्यांतील बाजीरावाचे ढंग. ता. १३-५-१८०३
रोजीं बाजीरावाचे पाय पुण्यास लागले, तेव्हां प्रथम आपल्या ममतेंतले कोण व

