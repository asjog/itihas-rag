नाही, हें तत्त्व उत्तरोत्तर मराठे सरदारांस पटून त्याचाच अवलंब पुढें पानपतचे प्रसंगांत करण्यांत आला.
पेशवे पुण्यास येतांच पुढें स. १७५७ सालच्या पावसाळ्यांत निजामाशीं शिंदखेडची मोहीम झाली, हें ध्यानांत ठेविलें पाहिजे. लागोपाठच्या पांच स्वाऱ्यांत मिळून पेशव्यास पुष्कळ संपत्ती मिळाली; मुलूखगिरीचे हिशेब व व्यवस्था पाहण्यांत पेशवा व सदाशिवराव अत्यंत दक्ष व तरबेज झाले.
४. बळवंतराव मेहेंदळ्याचा कर्नाटकांतील उद्योग:- (मे १७५७ फेब्रुवारी १७५८) बळवंतराव मेहेंदळे यांस स. १७५७ सालच्या स्वारींत पेशव्यानें मागें ठेवून दिलें, तेव्हां त्यानें तिकडे केलेला उद्योग स्वतंत्र स्वारी म्हणून समजण्याची जरूर नाहीं. तत्रापि त्यांत पेशव्याचा भाग नसल्यामुळें व बळवंतरावाचा उद्योगही स्वतंत्र स्वरूपाचा असल्यामुळें त्याचा उल्लेख स्वतंत्रच केला पाहिजे. अर्काट, शिरें, कडपें, कर्नूळ व सावनूर हे पांच नबाब त्या बाजूस बरेच सामर्थ्यवान होते, हें मागें एकबार सांगितलेंच आहे. पैकीं शिरें व सावनूर या दोहोंस पेशव्यांनीं जिंकलेंच. त्या प्रांतींच्या स्वराज्यापैकीं बैंगरूळ म्हैसूरकरांनीं घेतलें होतें आणि त्यावरूनच श्रीरंगपट्टणावर पेशव्यांनीं स्वाऱ्या केल्या. त्याशिवाय शहाजीच्या जहागिरींतला म्हणजे मूळच्या मराठी स्वराज्यांतला बराचसा मुलूख या वेळीं कडप्पाच्या नबाबाचे ताब्यांत होता. हा नबाब अलीकडे मराठ्यांस जुमानीनासा होऊन खंडणी वगैरे कांहीं देईना. तेव्हां त्या नबाबाचें पारिपत्य करणें व अर्काटच्या नबाबापासून खंडणी वसूल करणें, अर्थात् पर्यायानें पूर्वीचें स्वराज्य ताब्यांत आणणें हीं जरूरीचीं कामे बळवंतराव मेहेंदळ्यावर सोंपवून नानासाहेब पेशवा परत आला. मराठ्यांचा हा डाव पाहून कडप्पाच्या नबाबानें पावसाळ्यांतच सावनूर व कर्नूळ येथील नबाब, मुरारराव घोरपडे व चित्रदुर्गकर वगैरे पाळेगार यांशीं राजकारण लावून त्यांस आपल्याकडे वळवून घेतलें. मद्रासकर इंग्रजांसही त्यानें मदतीस बोलाविले. सर्वांचा असा बेत झाला कीं, एकबार या मराठ्यांस संबंध बुडवून