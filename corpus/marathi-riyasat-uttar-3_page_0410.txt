एकदां पुण्यास जाईल तर बरी; तेथें बाजीरावानें त्यास अडकवून ठेवावें किंवा
आपल्या कारभारावर घेऊन इंग्रजांचा नक्ष कमी करावा, अशी कांहीं तरी शक्कल
निघणें शक्य होतें. अशा स्थितींत इंग्रजांची जामीनगिरी घेऊन त्यांचें हित साधण्या-
साठीं शास्त्री स. १८१४ त पुण्यास गेला; आणि पुढें लवकरच बाजीरावानें अहंमदा-
बादची वहिवाट डेंगळ्यास दिली. पुण्यांतील परिस्थिति शास्त्री यास अवघड वाटून
त्यानें तेथून बडोद्यास कळविलें, कीं सीतारामच बसल्या बसल्या सगळीं सूत्रे पुण्यास
हालवीत आहे, त्याचा बंदोबस्त केल्याशिवाय कार्य सिद्धीस जाणार नाहीं. त्यावरून
रेसिडेंटानें स. १८१४ च्या सेप्टेंबरांत फत्तेसिंगाकडून सीतारामास बडोद्यास कडक अट-
केंत ठेविलें. हे प्रकार पुढील प्रकरण पंधराच्या संदर्भासाठीं लक्षांत ठेविले पाहिजेत.

प्रकरण १३ वें

नागपुरकर भोसल्यांचा पाडाव.
स. १८०५-१८

बाणापाठी बाण गणपतरावानें मारिला ।
फिरंगी थरथर कांपला ॥
रामचंद्र वाघानें गोळा सणाटा भरला ।
आवाज तोफेचा केला ॥
अवघे गेले पळून बाणी राखिली आरबानें ।
फिरंगी जातो येथून ॥
- बापू मराठा

१ रघूजी भोसल्याचा इंग्रजांशी व्यवहार (स. १८०५-१६ ).
२ भोपाळ संस्थानावरून सिंदे-भोसल्यांचा रुसवा (स. १८१४-१५).
३ रघूजीचा मृत्यु, मुधोजी आपासाहेबाचा तैनाती तह.
४ परसोजीचा मृत्यु; आपासाहेबाची पदावर स्थापना.
५ आपासाहेबाचा इंग्रजांवर उठाव, सिताबर्डीची लढाई.
६ आपासाहेबाचा वनवास, अखेर व योग्यता.

१ रघूजी भोसल्याचा इंग्रजांशीं व्यवहार,(स. १८०५-१६ )--
देवगांवचा तह झाल्यावर रघूजी भोसले ता. २५, १८०४ रोजीं नागपुरास पोंचला.