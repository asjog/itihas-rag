वर तहाचें बोलणें. हा विचार तुम्ही प्रथमच केला असता तर बरें झालें असतें. आतां तरी हा विचार सुचला हें चांगलें झालें.’ शिवाजीच्या पूर्वीच्या पत्रांतले टोले यांत दिलीरखानानें परत केले आहेत.

५. जयसिंगाशीं शिवाजीची भेट, ( जून १६६५ ).—इकडे समुद्राच्या सफरीवरून शिवाजी परत येतांच, त्यास मोगलांची ही सर्व धामधूम कळली. जयसिंगाची कडेकोट तयारी पाहून पुढें विचार काय करावा ह्याविषयीं त्यानें आपल्या सरदारांशीं वाटाघाट केली. शिवाजीनें शरण यावें, अशी जयसिंगाचीही आंतून खटपट होती. जयसिंगाच्या तडफेमुळें शिवाजीस दुसरे उपाय योजण्यास अवकाशच मिळाला नाहीं. त्यांतून जयसिंगापेक्षांही दिलीरखान ज्यास्त हट्टी होता. ह्या प्रसंगी विजापुरशीं संधान लावण्यास शिवाजीस अवकाशच मिळाला नाहीं. नाहींतर विजापुरच्या मदतीनें शिवाजीनें मोगलांशीं चांगलेंच झुंज मांडिलें असतें. शिवाय पावसाळा जवळ आलेला होता. एकदां पाऊस सुरू झाल्यावर मोगलांचे प्रयत्न हलके पडले असते. हें सर्व जाणूनच दिलीरखानानें पुरंदरचा वेढा सक्तीनें चालविला. पुढे मुरारबाजी व तीनशें मावळे लोक पडल्याची बातमी कळली. मोठमोठ योद्धे कुटुंबसह पुरंदर किल्ल्यावर होते; किल्ला पडल्यास त्यांचा शेवट भलताच होईल असें वाटून शिवाजीचा निश्चय कायम झाला. शिवाय आजपावेतों जे जे उपाय अडचणीच्या प्रसंगीं शिवाजीनें योजिले, त्यांव्यतिरिक्त, जयसिंगास भेटून त्याची सल्ला घेणें हा एक निराळाच मार्ग शिवाजीनें आपल्या मनांत कायम केला. देवीचा कौल घेतां, ‘ या हिंदु राजाचा पराभव तुझे हातून होणार नाहीं. याजबरोबर तूं तहच कर,’ अशी देवीची आज्ञा झाली. सामोपचारानें आपलें कार्य साधून घेण्याचा शिवाजीचा नेहमींचाच क्रम होता. हा मार्ग स्वीकारण्यांत तो भ्याला असें होत नाहीं. भीतीपेक्षां सुविचारच त्याच्या कृत्यांत दिसून येतो. जयसिंगासारख्या कर्तृत्ववान् पुरुषाशीं स्नेह जोडून पुढें आपला कार्यभाग हळू हळू उरकून घ्यावा असा त्याचा उद्देश असावा. तेव्हां शरण जाऊन तह करण्याचा निश्चय कायम होऊन रघुनाथपंडित यास ‘ पंडितराव ’ असा किताब देऊन, ‘ आपण भेटीस येतों ’ असें सांगण्यासाठीं त्यास जयसिंगाकडे पाठविलें. जयसिंग संस्कृत जाणणारा होता, म्हणून त्याजकडे विद्वान् रघुनाथपंडित यास