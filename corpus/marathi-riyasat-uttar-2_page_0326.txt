पट्टणांत आलों ते दिवशीं वाट चुकले, हा खेद. याकरितां असें केलें. मेडूस्सारखा मर्द माणूस इंग्रजांचे मंडळांत थोडा. ’ नंतर हरिपंत शेवटीं नानास लिहितो: ‘ दिनचर्येचे प्रकार स्वामींकडे पाठवीत गेलों, परंतु पत्रें पावलीं नाहींत यास इलाज नाहीं. लिहिण्याचे श्रम केले ते व्यर्थ गेले. एकंदरीत या मसलतींत लाभ मोठा व खराबीही मोठी. असा समेट व्हावा असें नव्हतें, परंतु श्रीमंतांचे प्रतापेंकरून गोष्ट घडली. आम्ही मोकळे झालों. देशीं लवकर जावें हाच इरादा, परंतु इंग्रजांचें बोलणें पडलें कीं, सर्वांनीं शिवगंगेपर्यंत बरोबर चलावें: आणि तेथें निरोप घ्यावे. ’

या वेळीं महादजी उत्तरेंतून दणकत दक्षिणेंत येतो अशी वार्ता पुण्यास आदळून नानानें हरिपंतास लगबगीनें पुण्यास बालाविलें. लिहिलें कीं, ‘ तुमचें राहणें तेथें जरूर असें झाल्यास उपाय नाहीं. अव्वल दर्जा कसेंही करून तुमचें येणें व्हावें. मसलतीमुळे राहणे झाल्यास भाऊचें येणें तरी लौकर झाल्यास बरें. तसा डौल तुम्हीं धराल. ’

विशेष ओढून न धरितां कॉर्नवालिसनें झटपट तह उरकून घेतला याचें खरें कारण वेगळेंच आहे. कॉर्नवालिसनें स्वतः सेनापत्य स्वीकारून अतोनात घाई केली, तरी स. १७९१ त त्याच्या फौजेची दुर्दशा होऊन युद्ध लांबले, खर्च अतोनात झाला. चीनकडे कंपनीनें सोनें व नगद व्यापाराकरितां पाठविलें, तें यानें मधेच्यामध्यें युद्धाच्या कामीं वापरिलें. त्यामुळे मोठी हानि झाली, अशी इंग्लंडांत त्याच्याविरुद्ध कंपनीची व पार्लमेंटाची ओरड जोराची सुरू होऊन, त्याजवरचा कंपनीचा भरवसा सर्वथा उडाला, आणि ‘ हें युद्ध आतां पुढें न चालवितां एकदम संपवा, त्यांत कंपनीचा कमी फायदा झाला तरी पुरवेल, ’ असा स्पष्ट हुकूम त्यास डायरेक्टरांकडून आला. त्यामुळे संधि येतांच कॉर्नवालिस तह घडवून मोकळा झाला. त्याची कारकीर्द संपत आली होती, इंग्लंडांत हेस्टिंग्जच्या चौकशीचे धिंडवडे चालले होते, तसा प्रसंग आपणावर न यावा हा कॉर्नवालिसचा मुख्य हेतु होता.†

तहाची हकीकत पेशव्याने महादजीस लिहून कळविली ती अशी:- ‘हरिबल्लाळ, निजामलीखानाचे पुत्र पोलादजंग व इंग्रज मिळोन फौज सुद्धां पट्टणानजीक तीन कोसांवर गेले. ता. ७ फेब्रुवारीस रात्रीं इंग्रजांनी सडी १५ पलटणें घेऊन पुढें