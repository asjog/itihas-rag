बाहेरून कोणी सुद्धां आपल्याकडे येऊ नये असा त्यानें सक्त बंदोबस्त ठेविला होता.
त्याचा जीव खाणारे मुख्य प्राणी म्हणजे दोन, एक बायको बायजाबाई व दुसरा
त्याचा कारभार पहाणारा दिवाण. या दोघांच्या कचाट्यांतून सुटण्याची संधि त्यास
कधीं काळींच चोरून मारून प्राप्त होई; आणि एकदां अशी संधि मिळाली कीं त्याच्या
त्या बेफाम व निर्लज्ज चैनबाजीचें वर्णन शब्दांनीं करणें अशक्य होय; आणि केलें
तरी तें कोणास खरेंसुद्धां वाटणार नाहीं. हलकट स्त्रीपुरुषांच्या संगतींत तो असला
म्हणजे दुसरी कशाची त्यास शुद्ध राहत नसे. रोज नव्यानव्या तरुणींच्या लीलांत गर्क
राहिल्यानें त्याची पूर्वीची तरतरीत बुद्धि साफ नाहींशी झाली. आपले हे वेडेबिद्रे चोज
पुरविण्यासाठीं त्यास नीच व हलकट लोकांची संगत बाळगावी लागे; आणि या विषयाचें
एक स्वतंत्र खातेंच त्यानें नेमिलेलें होतें. तरी बरें. त्याच्या तीन विवाहित स्त्रिया
स्वारींत बरोबर होत्या. त्या सर्व तरुण व सुस्वरूप होत्या. बाहेर त्यानें कितीही ख्याल
केले तरी त्याचा सर्व जीव की प्राण बायजाबाईवरच होता यांत संशय नाहीं. तिची
सर्व व्यवस्था तो उत्तम ठेवीत असे. इतरांचे हाल मात्र कांहीं पुसू नयेत. बायजाबाई
आपल्या या सवतींस अगदीं पाण्यांत पाही. तिची एक दासी होती, तिला तिनें काढून
टाकिलें, तेव्हां ती जाऊन ब्राउटनचे परिवारांत राहिली. ती गोष्ट लगेच यजमानणीस
कळली. दुसरे दिवशीं ब्राउटनला दौलतरावाचा निरोप आला, कीं तुम्हीं त्या
बाईस आश्रय देऊं नये, घालवून द्यावी. त्या वेळीं तिनें आपली कहाणी त्यास सांगि-
तली ती अशी की, 'आज तीन वर्षे मी बाईजवळ कपडे शिवण्याचें काम करीत
असतां, सर्जेरावाचा एक पठाण नोकर मजकडे येऊन लघळपणा करूं लागला. पण
त्याला मी झिडकारून दिलें, त्याबरोबर त्यानें जाऊन मजविरुद्ध नाहीं नाहीं त्या कागाळ्या
बाईस सांगितल्या. त्यावरून त्यांनीं मला काढून देऊन या परदेशांत अन्नान्न करीत
भटकायला लाविलें. माझें घर दिल्लीस आहे. इतक्या लांब मला आतां कोण
पोंचविणार ! '
पैशाचा पेंच तर दौलतरावास सारखा जाचीत होता. सरदार व सावकार नेहमीं
जवळ धरणे धरून त्यास उपास पाडीत; व नाहीं नाहीं त्या अपेष्टा सहन करण्यास
लावीत. मात्र यावरून असें कोणी समजू नये कीं तो सर्वथा निष्कांचन होता.
त्याची खासगी पुंजी निदान पन्नास लाखांची तरी खास होती. कितीही अडचणी
आल्या तरी तो या पुंजीस हात लावीत नसे. या द्रव्याची व्यवस्था अशी होती कीं
तिच्यांत सदैव भर पडत राहवी, पण त्यांतून बाहेर मात्र कांहीं जाऊं नये.

