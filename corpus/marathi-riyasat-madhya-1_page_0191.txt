रच्या वसुलींतून भागवावयाचा, अशी ही बहुमुखी व्यवस्था बाजीरावाला फारच
जाचक झाली. पराक्रमी पुरुषाचे हात नेहमी मोकळे असावे लागतात. क्लाइव्ह,
वेलस्ली इत्यादि पुरुषांना मोकळा हात सांपडला, अगर वरिष्ठांच्या अवज्ञेनेंही
त्यांनी स्वैर कारभार केला, ह्मणूनच इंग्रजी राज्याची हिंदुस्थानांत वृद्धि झाली.
मोहिमेवर असतांना ज्या अडचणी किंवा जे विशिष्ट प्रश्न उद्भवत, त्यांचा
निकाल स्वतःच्या हुकमतीनें बाजीरास करतां येत नसे. कित्येक प्रसंगी हातां
तील महत्त्वाचें काम अपुरें सोडून, वेळीं बिघडवूनही, कामगिरीचा झाडा देण्या-
करितां बाजीरावास ताबडतोब साताऱ्यास यावे लागे. तेथें प्रतिपक्ष्यांनीं जाग्या-
वर बसून रचिलेल्या व्यूहांचें निरसन करून शाहूची समजूत घालणें हें नेहमीच
मोठें महत्त्वाचें काम होतें. स्वतः शाहू समजूतदार असून, तसाच प्रसंग आल्या-
शिवाय तो बाजीरावास अडवीत नसे. परंतु पूर्वीची अष्टप्रधानमंडळाची रचनाच
प्रस्तुतच्या उद्योगास नडणारी होती. कारण कामाची जबाबदारी अंगावर न
घेतां नुसती आर्डकाठी घालण्याची शक्ति मात्र आतां प्रधानमंडळांत राहिली
होती. त्याचा पूर्वीचा जोम राहिला नव्हता. वास्तविक शिवाजीच्या मृत्यूनंतर
अष्टप्रधानांची ही संस्था कर्तृत्वाच्या संबंधानें बहुतेक बंद पडल्या सारखीच
होती. ज्याच्या अंगी पराक्रम तोच वरचढ होऊन सूत्रे चालवी. मात्र त्या सूत्र-
चालकास आडकाठी घालण्याइतकी तिची ताकद अद्यापि कायम होती. अशा
प्रकारच्या अडचणींशीं बाजीरावास तोंड द्यावें लागलें.
औरंगजेबाच्या अखेरीपर्यंत मराठ्यांचे युद्धधोरण बहुधा बचावाचे होतें.
बचावासाठीं चढावाचीच जरूर आहे असें बाळाजी विश्वनाथानें ठरविलें, आणि
तेंच धोरण बाजीरावानें पुढे चालविलें. किंबहुना बाजीराव अशा युद्धनीतीचा
पहिला पुरस्कती असून त्यांतच हिंदुपदपातशाहीचें बीज आहे. निजाम दिल्ली-
कडे गुंतला असतां स. १७२२-२४ पावेतोंच्या तीन वर्षांत बाजीरावानें दक्षिणेंत
चौथाई सरदेशमुखीचा अंमल सुरळीत बसवून बरीच व्यबस्था लाविली. त्याच
वेळीं दक्षिणत मोगलांचा येण्याचा मार्ग माळव्यांतून होता, हें ध्यानांत घेऊन
निजामास दक्षिणेत येऊं देऊन आपल्याच प्रदेशांत त्याजबरोबर झगडण्यापेक्षां
आपण होऊन नर्मदेपलीकडे माळव्यांत जाऊन त्यास अटकाव केल्याशिवाय,.
दक्षिणचा बंदोबस्त होणार नाहीं; सर्व हिंदुस्थानावर शह ठेवण्यास व हिंदुपद-
