जवळ द्रव्य आहे तें सरकारी खजिन्यांतून नेलें आहे. तें त्यांनीं सिंद्यास देऊन त्यांचे
फौजेची फेड करावी. सवाई माधवरावाचे लहानपणीं नानांनीं कारभार केला हें ठीकच,
परंतु आतां आम्ही सज्ञान झालों असतां कारभार आमचे हवालीं करून नानांनीं फक्त
आपली फडणिशी सांभाळून असावें; आणि सरकारचा पैसा दाबून ठेविला आहे, +
तो सिंद्यांस देऊन त्यांची रवानगी उत्तरेंत करावी. सिंद्यांच्या राहण्यानें प्रांत ओस
झाला, रयत नागवली, पुणें दरबारचा उपमर्द केला, बखेडखोर लोकांचे तंटे तोड-
ण्याच्या निमित्तानें लोकांकडून मन मानेल तसा पैसा उकळला,’ इत्यादि प्रकार अमृत-
रावास अत्यंत असह्य झाले. नाना बाजीराव यांचें पटणें शक्य नाहीं असें जाणून
त्यानें आपला पक्ष बळकट केला. स. १७९७ च्या पावसाळ्यांत बाबा फडके, नारोपंत
चक्रदेव, आबा शेलूकर, गोविंदराव पिंगळे व काळे या नानांच्या पक्षांतील मंडळींशीं
बोलून त्यांस नानाकडून फितवून अमृतरावानें आपले लगामीं लाविलें, आणि त्यांपासून
खर्चाकरितां थोडें बहुत द्रव्यही जमविलें. तसेंच बाजीरावाशीं इमानानें वागण्याच्या
शपथा त्यानें हजरातीच्या लोकांकडून घेवविल्या. नंतर अमृतरावानें काशीराव
होळकरास फौजे सुद्धां आणून आपल्या गोटा शेजारीं उतरविलें. हा रोख पाहून नानानें
अमृतरावाची समजूत काढली. त्यांचीं अनेक खलबतें होऊन एकवाक्यतेनें
कारभार करण्याची योजना ठरली; परंतु ती बाजीरावाकडून मंजूर झाली नाहीं.
बाजीरावास कोणतेंही बंधन नको होतें. अमृतराव कारभार पाहूं लागला, तेव्हां
त्याजबद्दलही मत्सर उत्पन्न होऊन हा आपला भाऊ नानास मिळवून घेऊन त्याचे साह्यानें
पेशवाई सुद्धां बळकावील, आणि आपणास कैद दाखवील, या भीतीमुळें बाजीरावानें
अमृतरावाची योजना सिद्धीस जाऊं दिली नाहीं. वास्तविक त्या वेळीं कारभार म्हणजे
राज्याचें जोखीम सांभाळून सगळ्या प्रकरणांची व्यवस्था लावणें असें नसून, केवळ तें
पैसे उकळण्याचें साधन असेंच सर्वांस वाटत असे. कारभाराच्या या भानगडी लवकरच
विकोपास जाण्याचा रंग दिसूं लागला. अमृतरावानें जहागीर घेऊन गंगातीरीं स्वस्थ
बसावें, असाही एक मार्ग सुचविण्यांत आला. नानाला सुद्धां स्पष्ट दिसत होतें कीं,
बाजीराव व सिंदे यांचा परिहार झाल्याशिवाय पुण्यास आपला निभाव लागणार नाहीं.
याच परिस्थितींत आणखी एक राजकारणी बनाव उत्पन्न झाला. इंग्रज व टिपू हे
वृद्ध वदळीस येऊन त्यांजमध्यें लवकरच युद्ध जुंपणार असा रंग दिसूं लागला.

+ —नानानें कोट्यावधि रुपये सरकारी खजिन्यांतले महाडचे प्रयाणांत लांबविले
असें टोन लिहितो, त्यास यानें बळकटी येते.