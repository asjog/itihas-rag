लिहून कळविल्या त्या अशा:—( १ ) आम्ही बुंदेलखंडांतील प्रदेश जिंकण्यास इंग्रजांस सामील होऊन फौजेनिशीं मदत करावी; ( २ ) इंग्रजांस येऊन सामील झाल्यावर फौजेच्या खर्चासाठीं त्यांनीं आम्हांस वीस लक्षांचा प्रदेश बुंदेलखंडांत तोडून देऊन शिवाय अंतर्वेंदींत स्वतंत्र जहागीर द्यावी; ( ३ ) आमचा भाऊ उमरावगीर लखनौस वजिराचे कैदेत आहे त्याची इंग्रजांनीं सुटका करावी; ( ४ ) आम्ही ज्या एतद्देशीय सरदारांस स्वतंत्र करार करून इंग्रजांचे आश्रयाखालीं आणूं त्यांचे ते करार इंग्रजांनीं पाळावे.

या अटी मर्सरनें कबूल करून ता. ४-९-१८०३ रोजीं हिम्मतबहाद्दरास करार लिहून दिला, आणि त्यास ‘ महाराज ’ किताब देऊन स्वतंत्र राजा बनविलें. नंतर त्या कराराचीं कलमें पुरीं करून देण्याचें काम अलाहाबादचा कलेक्टर आमुटि ( Ahmuty ) याजकडे से. लेकनें सोंपविलें. ता. १२ सप्टेंबर रोजीं इंग्रज फौज क. पॉवेल याच्या हाताखालीं यमुना उतरून बुंदेलखंडांत शिरली आणि हिम्मतबहाद्दर कराराप्रमाणें १६ हजार फौज घेऊन त्यास सामील झाला. फौजेबरोबर वरील आमुटीही होता. याप्रमाणें हिम्मतबहाद्दर निघून गेल्यामुळें बुंदेलखंडांत मराठ्यांची सत्ता टिकविण्याचें काम एकट्या समशेरबहाद्दरावर येऊन पडलें. गोहदचा राणा व अंबूजी इंगळे यांसही या वेळीं इंग्रजांनीं शिंद्याचे तैनातींतून फोडून आपले बाजूस आणिलें; आणि तिकडून बाजीरावाचाही हुकूम त्यांनीं आणिला कीं, समशेर बहाद्दर बंडखोर आहे, त्यास पकडून त्याजकडील प्रदेश इंग्रजांनीं हस्तगत करावा. मस्तानीच्या या वंशावर बाजीरावानें वक्रदृष्टि धरून निष्कारण त्याचा निःपात करविला. अमृतरावाप्रमाणेंच तो आपल्याविरुद्ध आहे अशी बाजीरावाची समजूत होती. वसईच्या तहांत इंग्रजांच्या तैनाती फौजेच्या खर्चास बाजीरावानें सव्वीस लक्षांचा मुलूख द्यावयाचा तो गुजरातेंत सुरत जवळचा ओरपाड तालुका व कर्नाटकांतील सावनर प्रांत हे त्यानें प्रथम तोडून दिले होते, परंतु इंग्रजांस हे दूरचे तालुके सांभाळणें अडचणीचें वाटलें, आणि बुंदेलखंड जिंकावयाचेंच होतें, सबब से० वस्लीनें बाजीरावाची समजूत घालून ओरपाड व सावनूर यांच्या ऐवजीं बुंदेलखंडांतील पेशव्यांचा ३६ लाखांचा मुलूख त्याजकडून लिहून घेतला. पहिल्या बाजीरावास छत्रसालाकडून मिळालेली ही पहिली खासगी जहागीर मस्तानीच्या वंशाकडे दिलेली होती. बाजीरावानें ही ता. ५-१०-१८०३ रोजीं इंग्रजांस लिहून दिली.