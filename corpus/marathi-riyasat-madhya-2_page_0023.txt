ले. ११३ ]. मुतालिक म्हणजे, धन्याचे ऐवजीं महाराजांजवळ राहून काम करणारा कारभारी. नानासा०चे कारभारी निरनिराळ्या वेळीं निरनिराळे होते. शाहूच्या हयातीपर्यंत मुतालिकास साताऱ्यास राहावे लागत होते. पुढें रामराजाचे कारकीर्दीत छत्रपतीचा दाब नाहींसा झाल्यावर मुतालिकाचेंही प्रयोजन राहिलें नाहीं, फक्त कारभाऱ्याची जरूर राहिली. नानासाहेबाचे कारभारी येणेप्रमाणे झाले, (का. सं. प. या. ले. ४४०):—

स. १७४०-५० महादाजी पुरंदरे; १७५०-५३ रामचंद्र बाबा व सदाशिवराव; १७५०-६० सदाशिवराव; १७६०-६१ नीलकंठ म. पुरंदरे. पेशवाईचीं वस्त्रें दिल्यावर शाहूनें नवीन पेशव्यास मुकासे गांव एकंदर ३० निरनिराळ्या ठिकाणीं नेमून दिले. त्यांची यादी शा. म. रो. ले. ११४ वर आहे. हे गांव निरनिराळ्या सरदारांच्या ताब्यांतले होते. सबब ते पेशव्यांकडे बिनतक्रार चालविण्याबद्दल शाहूनें रघूजी भोसले, फत्तेसिंग भोसले व दुसरे कित्येक सरदार यांस त्याच समयीं ताकीदपत्रें पाठविलीं.

पेशवाईचीं वस्त्रें देतांना शाहूनें बाळाजीस आज्ञा केली कीं, ‘ बाजीरावांनीं थोरले बाळाजीपंत यांचे मार्गे बहुत सेवा निष्ठेनें करून मोठमोठीं कार्ये करून दाखविलीं. शेवटीं इराणीचें पारिपत्य करून बादशाही स्थापावी, म्हणोन रवाना केले. तेथें आयुष्य थोडें झालें. त्यास त्यांचे पुत्र तुम्ही, पातशाही रक्षण हिंदुस्थान सर्व आपलें करावें, ऐसा बेत त्यांहीं केला तो सिद्धीस तुम्हीं न्यावा. अटकेपार घोडे चालवावे, ऐशी आज्ञा करून पुण्यास जावयास निरोप दिल्हा, [ शा. म. च. पृ. ७७-७८ ]. बाजीरावास जी अडचण आरंभीं पडली तीच नानासा०सही पडली. वीस वर्षांच्या तरुण मुलानें मोठमोठ्या वृद्ध व अनुभवी मंडळीला आपल्या ताब्यांत ठेवावयाचें होतें. पेशवा कितीही हुशार असला तरी, हा एवढासा पोर आम्हांस काय शिकवणार, अशी सामान्यतः प्रत्येक प्रमुख इसमाची समजूत होणें, हा मनुष्यस्वभाव आहे, आणि तसाच थोडासा प्रकार नानासाहेबासंबंधानें, प्रतिनिधि, फत्तेसिंग भोसले, दमाजी गाय-