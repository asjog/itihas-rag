दोन घटका बोलणें जालें. नंतर श्रीमंतांची स्वारी, नाना व तात्या ता. २१ रोजां शहाजाद्याचे भेटीस गेले. बोलण्याचा सारांश हाच कीं, ‘ मी येथें आलों आहें याची लाज तुम्हांस असावी. तूर्त यांस सहा हजार रुपये दरमहा खर्चास करार करून गारदौंडेस रवाना केले. तेथें सदाशिव रामचंद्राचा वाडा आहे त्यांत राहावें. सिंदे यांजकडून बंदोबस्त जाल्यास जातील. नाहीं तर येथेंच राहिले. ’

हें शहाजाद्याचें प्रकरण नाना-महादजींच्या दरम्यान जवळ जवळ दोन वर्षे धुमसत होतें. नानानें महादजीस कळविलें कीं, ‘मुजफ्फरबख्त शहाजादे जवांबख्ताचे पुत्र पुण्यास आले. त्यास वलीअहदीचे पद मुक्रर करावें म्हणून पेशजी आपणास सरकारचें पत्र गेलें. त्याचें उत्तर आलें कीं, ‘ उत्तम आहे, त्यांची रवानगी इकडे करावी, सरकारचे मर्जीप्रमाणें त्यांचा बंदोवस्त करून देण्यांत येईल. ’ त्यास शहाजादे यांचे बोलण्यांत आलें कीं, आपण वलीअहदीचें पद आम्हांकडे मुक्रर केलें उत्तम जालें. हल्लीं दिल्लीचा कारभार सिंदे यांजकडून शहा निजामुद्दीन यांजकडे आहे तो त्यांनीं बेवसवसा आम्हांकडे सांगावा. आम्ही सर्वथा त्यांचे लक्षांत राहूं, त्यांत काडी मात्र अंतर करणार नाहीं. याप्रमाणें त्याचें म्हणणें आहे, त्यास आपलेकडून उत्तर आलें म्हणजे शहाजादे मार्गस्थ केले जातील. ’ यावर पाटीलबावांनीं कळविलें कीं, ‘ पूर्वी लिहून पाठविलें त्या वेळीं यांची रवानगी झाली असती तर त्यांस दिल्लीस नेऊन पातशहांस भेटवून वलीअहदीचे पदावर मुक्रर केलें असतें. सांप्रत आम्ही मेवाडांत आहों. आठ दहा रोजांत उज्जनीस पोंचून पुढें श्रीमंतांचे दर्शनास येत असों. म्हणून शहाजादे आहेत तसेच तूर्त असावे. श्रीमंतांची आज्ञा घेऊन माघारे येऊं, त्या समयीं शहाजाद्यांस समागमें आणून त्यांचा बंदोबस्त करून देण्यांत येईल, ’ ( ता. ३-८-१७९१ ). यावर ‘ आमची रवानगी दिल्लीकडे सत्वर व्हावी, नाहीं तर आम्ही मक्केस निघून जातों, ’ असें शहाजाद्याचें म्हणणें नानानें महादजीस कळविलें: पण महादजीनें जबाब लिहिला कीं, ‘आमचे येण्यास दिवसगत नाहीं. आतांच शहाजाद्यांची रवानगी सरकारांतून जाल्यास मार्गांत गांठ पडेल. कागदोपत्रीं बंदोबस्त खातरखा होणार नाहीं. याकरितां तूर्त तेथेंच असों द्यावे. ’ याउपर शहाजाद्याचें पुढें काय झालें त्याचा थांग लागत नाहीं. खर्ड्याच्या लढाईपर्यंत तो पुण्यास गारदौंडास राहत होता. लढाईहून सवाईमाधवराव परत आला तो शहाजाद्यास चुकविण्यासाठीं दौंडास गेला नाहीं. ( का. सं. प. या. ५४ ). निजामाशीं तहाचीं कलमें ठरवितांना या शहाजाद्याच्या खर्चाचा