जीची उत्तरक्रिया साबाजी भोसले नांवाच्या इसमाकडून राजारामास जवळ ठेवून करविण्यांत आली. राजारामाचा जन्म शके १५८३, प्लवनामसंवत्सर, रविवार, रामनवमी रोजीं ( १६६१ ) झाला, तेव्हां तो शिवाजीचे मरण काळीं १९ वर्षांचा होता. आपले पश्चात् संभाजीचे हातून राज्याचा बंदोबस्त होणार नाहीं, असे उद्गार शिवाजीनें वारंवार काढिले होते. तेच जमेस धरून, व संभाजी जवळ नाहीं ह्याचा फायदा घेऊन, सोयराबाईनें, इतर मंडळीच्या सल्ल्यानें पुढील बेत रचिला. साबाजी भोसले शिंगणापुरकर याजकडून क्रिया झाली, असें चिटणीस म्हणतात. सभासद म्हणतो राजारामानें केली. राजेरजवाड्यांचा प्रघात ध्यानांत घेतला म्हणजे वरील दोनही गोष्टींचा मेळ बसतो. गादीस मालक नेमल्याशिवाय मृत राजाचें शव बाहेर काढावयाचें नाहीं; आणि उत्तरक्रिया, श्राद्धें वगैरे मृतांचे विधि गादीवरील राजानें करूं नयेत, असा प्रघात असल्यामुळे, ते विधि करण्याकरितां आपल्या कुळापैकीं एखाद्या कुटुंबाची नेमणूक कायमची करीत असतात; ती क्रिया करणारास मंत्री असें म्हणतात. राजघराण्यांतील ही चाल शिवाजीचे वेळीं अस्तित्वांत असून त्याकरितां नागपुरकर भोसल्यांपैकीं एका कुटुंबाची नेमणूक झाली असून साबाजी त्यापैकीं असावा असें वाटतें. तथापि ही क्रिया राजारामाचे देखरेखीखालीं झाली यांत संशय नाहीं.

शिवाजीचे मरणाची बातमी संभाजीस ताबडतोब कळविण्यांत आली नाहीं. ती कळविली असती, तर तिसरे चौथे दिवशीं संभाजी रायगडास येऊन पोंचला असता. अण्णाजी दत्तो, पिंगळे वगैरे मंडळी दोन चार दिवसांत येऊन पोंचली. नंतर राजारामास गादीवर बसविण्याविषयीं सोयराबाईनें त्यांजपाशीं कारस्थान चालविलें. संभाजीवर शिवाजीची प्रीति नव्हतीच. इतरांसही तो आवडत नव्हता. हा सर्वांचा नाश करून आपणही नाश पावेल; मोगल टपून बसले आहेत; नुकतेंच स्थापन झालेलें राज्य सुरळीतपणें पुढें चालणें अत्यंत अवश्य. तेव्हां अण्णाजी दत्तो, मोरोपंत पिंगळे, प्रल्हाद निराजी, रामचंद्रपंत अमात्य, इत्यादि मंडळीस राजारामास गादीवर बसविण्याची सोयराबाईची मसलत पसंत पडली. ह्या मसलतींत अण्णाजी दत्तो हा प्रमुख होता. त्यांनीं प्रथमतः रायगडचा बंदोबस्त चांगला केला. नंतर दुसरें काम संभाजीचा बंदोबस्त कर-