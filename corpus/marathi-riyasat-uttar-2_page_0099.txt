पश्चिम सरहद्द लाहोर काश्मीर शीखांनीं दाबून महालोमहालीं रखी (खंडणी) घेतात.
घोसगड अंतर्वेदींत जाबतेखानाकडे. तो शीखांचा चेला. रोहिलखंड असफुद्दौल्या-
कडे. फर्रुखाबाद इटावापासोन पलीकडे बंगाल्यापावेतों इंग्रज. याप्रमाणें दिल्लीच्या
आसपास तीन दिशा आटपल्या.’ महादजीनें अंबूजी इंगळे यास शिखांच्या बद्दो-
बस्तास पाठविलें होतें,त्यानें शीख सरदारांच्या भेटी घेऊन त्यांजशीं करार केला कीं,
त्यांनीं पातशाही मुलखांतून आपला अंमल उठवावा; धामधूम लुटालूट करूं नये;
आणि मराठे-शीखांनीं एकत्र होऊन नवा पैका उत्पन्न करावा, त्यापैकीं एक रुपया
शीखांनीं घेऊन दोन सरकारांत द्यावे. ’ याप्रमाणें पाटीलबावांजवळ शीख वकील
येऊन करार पुरे झाले. उभय फौजा पानिपतापलीकडे गेल्या. पुढें अंबूजी
इंगळे दिल्लीस येऊन मार्गे धारराव सिंदे शीखांच्या बंदोबस्तास राहिला.

‘ परंतु शीख बेभान आहेत. दोन महिने पाटीलबावांजवळ लष्करांत राहून
रंग पाहून यांची रजाबंदी करून गेले. पुढें त्यांची वर्तणूक अंमलांत येईल ती
खरी. नंतर पातशहा ता. २६ जुलई रोजीं कूच करून छावणीस दिल्लीस गेले.
बरोबर बंदोबस्तास बाबांनीं आपलें जांवई लाडोजी शितोळे, मुरारराव दौलत
व आनंदराव नरसिंहै यांस दोन हजार स्वार व चार पलटणें देऊन पाठविले.
एक लाख, तीस हजार रुपये दरमहा बादशहास देण्याचा करार केला आहे.
जाते समयीं पाटीलबावांनीं करार केला कीं, रायाजी पाटील रामगडचे मोहिमेस
गेले आहेत ते फत्ते करून आले म्हणजे मासपक्षांत मीच दिल्लीस आपणांपाशीं येतो.

१ हा नरसिंगराव वेरुळकर याचा मुलगा. नरसिंगराव फारसी भाषेंत निपुण
असून पेशव्यांकडून हैदराकडे वकिलीस होता. त्याचा मुलगा आनंदराव महा
दजीच्या तर्फेनें बादशहाजवळ राहत असे. दिल्लीच्या कागदांत या आनंदरावाचें
नांव वारंवार येतें. स. १७८७ च्या धुळवडीच्या दिवशीं ( ५ मार्च ) आनंद-
रावानें बादशहाचें सोंग आणून रस्त्यांतून मिरविलें, आणि खुद्द बादशहापुढेंही
सोंग नेलें. या अमर्यादेबद्दल त्यास शिक्षा करावी असें बादशहानें पाटीलबावांस
कळविलें. त्यांनीं लगेच त्याला लुटून घेऊन तोफेच्या तोंडीं उडवून देण्याचा
हुकूम केला. बादशहास हें वर्तमान कळतांच ब्राह्मणास मारूं नये असें बाबांस
सांगून पाठविलें. तेव्हां महादजीनें त्यास आपल्या छावणींतून काढून दिलें. पुढें
तो निघून उज्जनीस गेला. नानाफडणिसाला या कुटुंबाचा अभिमान वाटत असे.
( ऐ. टि. ३. ४२, ५. ६; एल्यट भा. ८ पृ. २४३)