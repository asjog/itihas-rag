तात, सांप्रतचे प्रसंगास उपयोगी नाहींत. फौजेचा बंदोबस्त करितील म्हणून बाईंनीं महेश्वरीहून संतोष करून पाठविले. त्यांनीं इंदुरास तुकोजीकडे येऊन, फौजेंत उलटी मल्ई करून शिलेदार वगैरे बहकाविले. यास्तव बाईचीही त्यांचे ठिकाणीं अनास्था जाली. मुख्य तुकोजीबाबांचे बुद्धीचा स्तव काय लिहावा ! शाश्वत बुद्धि आजची उद्यां नाहीं. महद्गुणांतील गोष्ट एक. दुसरें, स्वतः बुद्धि नसतां मनसब्याचे कल्प बोलतात, ते कर्णे करून श्रवण करितां आश्चर्यरूपी. ते स्वतः आपण आपल्यावर बहुत संतोष मानून रिझतात. मसलती चुकल्या, त्या कपाळावर घालून,विवेक करून ईर्षा सर्व टाकली. हा दुसरा गुण. तिसरें, द्रव्यलोभ अतिशय. एवढे श्रमांत येऊन सर्वस्वगतश्री व्हावेसें झालें असतां, जवळ दहाबागांचें वित्त आहे, तें प्राणांपलीकडे व अब्रूहून पलीकडे ठेविलें, तें न काढतां, बाईकडील मार्गप्रतीक्षा, सहस्र फजित्या सोसून, दौलत बुडते हें ध्यानास न आणून, जात जात जाऊन राहील तितकें पहिलें अव्वलास फार मानून, विवेक करितात. चवथें पत्रमोह अतिशय होऊन चांगलें माणूस नाहींच. आहेत त्यांचा द्रोह अत्यंत उत्पन्न; व हलकें मनुष्य जवळ, राधी रक्षा मुख्य सल्लागार, तशींच खिजमदगार यांचीं सांगणीं सर्वोत्कर्ष असे चार गुण. दौलत तारावयाचे व वांचवावयाचे गुणक्रिया एक बाईचे पायांशीं कार्याकारण, वरकड स्मरणच नाहीं. शरीर केवळ गेलें. दोघां मनुष्यांनीं उठवावें, बसवावें ही दशा आहे. येथें आश्रय पुढें चांगले चालीचा, धर्माचा व पतीचा व कायम मिजाजाचा, सर्वांचें लक्ष रक्षावयाचा गुण जो कांहीं आहे तो बाईंत. बुद्धि व कल्याणअकल्याण समजणें व महादजीबाबांचे लौकिकास जपणें तेथें आहे. सबब यांजला सक्ती करून, महेश्वरीं बाईपाशीं नेतों. तेथें गेल्यावर ठरेल तें सेवेसी लिहीन. ’

इंदुरास तुकोजीशीं या वाटाघाटी चालू असतां इकडे पुण्यास महादजी शिंदे ता. १२-२-१७९४ रोजीं एकाएकीं मरण पावला. तें वर्तमान ऐकून हिंगणे लिहितो, ‘ अकस्मात ईश्वरें परम अनुचित केलें. या प्रसंगीं हा प्रकार घडणें सहसा ठीक नव्हतें. जयपुर, जोधपुर वगैरे जमीनदार आपापले जागीं भक्कम होऊन लबाड्या करूं इच्छितात. सर्व एक पेटी, दुसरीकडील अर्थ करण्याचा सर्वत्र सिद्धांत, अशीं मनुष्यें परम दुर्लभ. उभयतांनीं वर्तमान ऐकतांच नौबतखाना बंद करून स्नान केलें. श्रम मानिले. सरकार आज्ञेप्रमाणें फौजेची सिद्धता करीत आहेत. त्यांचा मृत्यु झाला, समय रक्षावा, प्रांताचा बंदोबस्त राखावा, डुंडी