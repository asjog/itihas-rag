यायांनीं पाण्याप्रमाणे माणसांचा, पैशाचा व कालाचा व्यय केला. किनारा ताब्यांत राहिल्यानें इराण, अरबस्तान, आफ्रिका इत्यादि देशांचा व्यापार शिवाजीचे आटोक्यांत येऊन, त्याच्या राज्याचें महत्त्व, सुबत्ता, शक्ति व कीर्ति ह्रीं त्या व्यापारावर अवलंबून होतीं. शिवाय मुसलमानांचा पाडाव करण्याचें तें एक मुख्य साधन होतें. विजापुरची आदिलशाही व दिल्लीचे मोगल यांचा पाडाव करण्यास जी मेहनत शिवाजीस पडली, तिजहून किंबहुना जास्तच काळजी जंजिऱ्याचे सीदीबद्दल शिवाजीस वाटत होती. इंग्रज, पोर्तुगीझ, डच ह्या दर्यावर्दी लोकांवर व परदेशाहून दक्षिणेत येणाऱ्या मुसलमानांवर दाब ठेवण्यासाठीं पश्चिम किनाऱ्याची त्यास अत्यंत जरूर वाटली. शिवाजीनें आदिलशहास केव्हांन्च उडवून दिलें, आणि प्रत्यक्ष औरंगजेबास दहशत घातली, परंतु सीदीचा बंदोबस्त त्याचे हातून झाला नाहीं. शिवाजीच्या मनांतलें मोठें शल्य हा जंजिरा होतें. हा जंजिरा तो काबीज करूं शकला नाहीं. सीदीशीं लढत असतांच शिवाजीस मृत्यूनें गांठलें. बापाचें अधें राहिलेलें काम तडीस नेण्याविषयीं संभाजीनेंही कांहीं कमी खटपट केली नाहीं. पुढें हें काम शाहू व त्याचा वीर्यशाली पेशवा बाजीराव यांनीं मनावर घेतलें; पण तेव्हांही तें पूर्ण तडीस गेलें नाहीं. नानाफडणिसानें जंजिऱ्यांत फूट पाडून बाळूमिया नांवाच्या इसमास आपल्या हाताशीं धरिलें आणि त्यास सुरतेनजीक लहानशी जहागीर दिली, तेंच हल्लींचें सचीन संस्थान होय. सन १८३४ त इंग्रजांचें सार्वभौमत्व जंजिऱ्यावर चालू झालें. सारांश, मराठे व सीदी यांचें युद्ध नेहमींच चालू होतें. उभयपक्षांनीं एकमेकांचा पिच्छा सोडिला नाहीं. दोघांनीं आपापल्यापरी लढण्याची अगदीं शिकस्त केली. शिवाजी व त्याचे मोठेमोठे सरदार; संभाजी, शाहू व त्याचे पेशवे; आंगरे, धुळप व दुसरे नामांकित सरदार, आणि अगदीं अखेरीस नानाफडणिसासारखे मुत्सद्दी यांनीं सीदीचा पाडाव करण्यांत आपलें सर्व शौर्य व बुद्धिसामर्थ्य खर्च केलेलें आहे.

बाराव्या व तेराव्या शतकांत हा प्रांत देवगिरि येथील यादवांच्या ताब्यांत होता. पुढें कांहीं दिवसांनीं तो विजयनगरच्या राजांचे हस्तगत झाला. सन १४२९च्या सुमारास ब्राह्मणी सुलतानांनीं आपली सत्ता या प्रांतावर स्थापिली. पुढें तो अहमदनगरच्या निजामशहाचे वांटणीस आल्यावर त्याच्या प्राप्तीसाठीं पोर्तुगीझ, गुजराथचे सुलतान व निजामशहा यांजमध्यें झगडे सुरू