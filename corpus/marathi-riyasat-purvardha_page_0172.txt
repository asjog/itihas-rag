ठरवून घेतलें. स. १६३६ च्या ऑक्टोबर पर्यंत हा प्रकार घडून खानजमान दौलताबादेस आला. दुसरा सरदार खानडौरान आणखी विजय संपादून आग्यास गेला. एक वर्षाच्या त्या स्वारींत दोन कोट रुपये नक्त व एक कोटी वसुलाचा प्रदेश इतकी प्राप्ति बादशहास झाली. शहाजहानने इराणच्या शहाकडे वकील पाठवून हे आपले विजय मोठ्या फुशारकीनें जाहीर केले (स. १६३७). इकडे बागलाण प्रांत साल्हेरमुल्हेरच्या राठोड राजाच्या ताब्यांत स्वतंत्र होता. तो औरंगजेबानें जिंकिला, तेणें करून दक्षिणेतून गुजराथेत उतरण्याचा मार्ग मोकळा झाला. ता. १६ जुलै स. १६३६ पासून मे २८, १६४४ पावेतों औरंगजेब दक्षिणेच्या कारभारावर होता. त्या आठ वर्षात तो फक्त चारदां हिंदुस्थानांत जाऊन बापास भेटला.

शाहाजीचा चुलतभाऊ खेळोजी हाही शहाजीसारखाच वागत होता. त्यास निजामशाहीतून मनसब होती. सन १६२९ त तो आपले दोन भाऊ मालोजी व परसोजी ह्यांस घेऊन शहाजहानास मिळाला. तेथे त्यास पांचहजाराची मनसब मिळाली. स. १६३३ त निजामशाहीची राजधानी दौलताबाद मोगल काबीज करूं लागले, तेव्हां खेळोजी मोगलांस सोडून आदिलशाहाच्या नोकरींत राहिला. तेथून मोगल फौजेशीं लढतांना खेळो-जीची बायको गोदावरीवर स्नानास जात असतां मोगलांनी पकडला; तिला चारलाख दंड भरून खेळोजीने सोडवून आणिली. विजापुरीं शहाजहानचा तह झाल्यावर आदिलशहानें खेळोजीस नोकरींतून काढून दिलें. तेव्हां तो मूळ पाटिलकीच्या गांवीं वेरुळास येऊन तेथून मोगलांच्या प्रदेशांत लुटालूट करूं लागला. औरंगजेबानें त्याची राहण्याची गुप्त जागा शोधून काढिली; आणि ऑक्टोबर १६३९ त त्यास युक्तीनें पकडून ठार मारिलें.

सारांश, स. १६३७त शहाजीचा पहिला आयुःक्रमसंपला मलिकंबरच्या मृत्यूपासून पुढे दहा वर्षे निजामशाहीच्या तर्फेनें जीं साहसें व कारस्थानें त्यानें केलीं, तींच पुढे त्याच्या मुलास कशीं मार्गदर्शी झाली हैं वरील तपशीलवार हकीकतीवरून कळून येईल. या अवधींत त्यानें तीन राज्यांर्शी कारस्थानें व सामने केले, आणि दहा वर्षे पर्यंत एकासही दाद न देतां, तीव्र वेगानें सारखा पळत राहून, बहुतेक स्वतंत्रतेनेंच सर्व कारभार केला.
