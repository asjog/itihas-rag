स्वारींत दक्षिणेंत आल्याचें पूर्वी सांगितलेंच आहे. त्यास आपल्या बाजूस वळविण्याचे
बाजीरावानें पुष्कळ प्रयत्न केले. तेव्हां त्यानें होळकरास सोडलें, परंतु दंगेखोरपणाचा
त्याचा स्वभाव गेला नाहीं. दहा हजार फौज जमवून नीरेचे दक्षिणेकडील प्रतिनिधीच्या
वगैरे मुलखावर तो यथेच्छ ताव मारूं लागला. तेव्हां प्रतिनिधींचा कारभारी बळवंतराव
फडणीस व चिंतामणराव पटवर्धन यांनीं बाजीरावाचे हुक्मानें त्याजवर चाल करून
पंढरपुराजवळ फत्तेसिंगास व त्याच्या पुष्कळ साह्यकांस ठार मारिलें, (६०७०१८०५),
आणि त्याच्या फौजेचा जमाव मोडून टाकिला. या नंतर प्रतिनिधींचे प्रकरण विकोपास
गेलें. परशरामपंत प्रतिनिधीची व बाजीरावाची चुरस केवढी होती त्याची हकीकत
मागे (प्र. ६ क. ७ त) आली आहे. लहानपणीं मावशीनें राज्य रक्षिलें फार दुर्वृत्त
निघाला. आईचे व त्याचें वांकडे आले. बायकोला त्यानें टाकून दिलें आणि रक्षा रमा
तेलीण ठेविली. तिच्या नादानें वागू लागल्यामुळे सर्वांशींच त्याचा बेबनाव झाला. भांग
फार प्यावी, रामोशी लोक चाकरीस ठेविले. मुलखांत दंगे दरोडे घालून मुलूख लुटून
व मारून माणसांचे नाकांत व कानांत दारू घालून माणसें मारावीं, अर्शी दुष्ट कर्मे
चालविलीं. गवई, तमासगीर वगैरे हलक्या माणसांच्या संगतींत तो आपला सर्व
काळ घालवू लागला, त्याच्या स्त्रिया लक्ष्मीबाई व रमाबाई नवऱ्याच्या भीतीनें पळून
विशाळगडावर जाऊन राहिल्या.
कृष्णराव तात्या जोशी यास पूर्वी नाना फडणिसानें प्रतिनिधीचे कारभारावर नेमिलें
होतें. त्यास (स. १७९.५त) पंतानें क हून गणेशपंत कात्रे व बळवंतराव फडणीस व मातुश्री
काशीबाई यांचे सल्ल्यानें त्यानें कांहीं दिवस कारभार केला. पुढें कात्रेही कारभारांतून निघाले.
पंताचे व मातुश्रीचें वांकडे पडलें. तिनें बळवंतराव फडणिसास हाताशीं घेऊन फौज
जमविली. इकडे प्रतिनिधिही आपली फौज जमवून प्रांतांत खंडण्या घेऊं लागले. निगडीकर
आबा चिटणिसाचे नातू तात्या याचे कानांत काकडे पेटवून घालून व तव्यावर उभे
करून त्याचा वाडा लुटला. त्या मारानें तात्या चिटणीस मेला. असा प्रजेस बहुत
उपद्रव केला. कोकणांत उतरून दंगा करणार म्हणून त्याचे बंदोबस्तासाठीं ता. ११०
११०१८०४ रोजी कोंकणच्या अधिकाऱ्यास बाजीरावानें हुकूम सोडले. बळवंतराव
फडाणसानें हा सर्व प्रकार बाजीरावाचे कानावर घालून प्रतिनिधीचा बंदोबस्त करण्या-
विषयीं विनंति केली. बाजीराव तर प्रतिनिधीस तिलांजली देण्यास अगोदरच टपून
बसला होता. फत्तेसिंग मान्यास जिंकल्या पासून त्याची मर्जी बळवंतरावावर खूष
झाली होती. यापूर्वीच बाजीरावानें प्रतिनिधीचा फडशा उडविला असता, परंतु पटवर्धन
मंडळी प्रतिनिधीस सामील होतील या भीतीनें बाजीरावानें आपला हात आवरला.
