सर्वांचा मिळून एक हेतु धरून लढणें झालेंच नाहीं. श्रमानें व जखमांनी असंख्य लोक व्याकुळ झाले. स्वतः इब्राहीमखान घायाळ होऊन शत्रूचे हातीं पडला. त्याचा मुलगा व भाचा मारले गेले. यशवंतराव पवार गोळी लागून पडला. समशेर बहाद्दर जखमी झाला. असा प्रकार झाल्यावर तीन चार वाजण्याचे सुमारास आतां आपला निभाव लागत नाहीं असें पाहून, मल्हारराव होळकर, विठ्ठल शिवदेव, दमाजी गायकवाड वगैरे मंडळींनीं रणांतून आपला पाय काढिला, त्याबरोबर सर्वत्र पळापळच सुरू झाली. ‘ विश्वासराव व सदाशिवराव दोघेही युद्धाची व्यवस्था पाहत होते. बहुतेक यशस्वी झाले. अफगाण बहुतेक मोडले. शहावलीखानाची फौज सर्व गारद झाली. एक वाजतां त्यास ताजी मदत आली म्हणून तो बचावला. तीन वाजतां विश्वासरावास गोळा लागून घोड्याखालीं पडला, तेव्हां त्यास हत्तीवर घालून बसविण्यांत आलें. नंतर पुनः निकराचा झगडा कांहीं वेळ झाला. परंतु सकाळपासूनच्या श्रमानें मराठ्यांचा दम पुरला नाहीं; आणि एकाएकीं अंगांत कांपरें भरल्यासारखें होऊन ते रण सोडून पळूं लागले. अफगाणांनीं पाठलाग करून त्यांस क्रूरपणानें कापून काढिलें.’ [ Tate’s Afghanistan ].

पळणाऱ्या मराठ्यांचा पाठलाग शत्रूंनीं जोरानें केला. अशा वेळीं जिंकणाऱ्या पक्षास एक प्रकारचा आवेश चढत असतो. तावडींत सांपडले त्यांची त्यांनीं एक जात कत्तल चालविली. रात्र पडेपर्यंत पानपतच्या बाजूस मोठीच कापाकापी झाली. प्रत्येक अफगाणानें आपल्या भावाबहिणींच्या किंवा इतर नातेवाइकांच्या नांवानें मुद्दाम जितके मारवले तितके लोक मारले. रात्र होऊन शहाच्या तंबूवर जयाची नौबत वाजू लागली, तेव्हां मराठ्यांच्या खंदकाबाहेर पहारे बसवून शत्रू आपल्या छावणींत परत गेले. दुसऱ्या दिवशीं सकाळीं मराठ्यांच्या छावणीत जे पुष्कळ लोक जिवंत सांपडले, त्यांपैकीं बायकांमुलांस गुलाम करून, पुरुषांची अत्यंत क्रूरपणानें कत्तल केली. यांपैकींच कांहीं इसम सुजाउद्दौल्याने तीन लाख रुपये दंड भरून धर्मार्थ सोडून दिले. साताऱ्याजवळच्या आरळे गांवचा कुळवणी नारो भगवंत इब्राहीमखानाच्या तोफखान्याकडे कारकून