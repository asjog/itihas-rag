तेव्हां याप्रमाणें कर्म केलें म्हणोन लिहोन दिलें. पांच हजार रुपयांची चिठी शामरावास दिली व शामरावाचें पत्र त्याचे कारकुनास घेतलें कीं, पंतांस मारावें. तें पत्र फाडून टाकलें असें शामरावांनीं लिहून दिलें. शंकर जोशी म्हणून तैलंग नानापाशीं आहेत तेही या कामांत आहेत, त्यांस पंतांचे घरची वस्तवांनी चाळीस हजार रुपयांची बाजीरावांनीं दिली. ते नानाजवळ मध्यस्थ. ते व वरकड कारकून जमातदार, गार्दी दीडशेंपावेतों सांपडले ते सर्व बिड्या घालून ठेविले आहेत. सर्व दौलत सवाशें वर्षांची पंतांची लुटली गेली. एक वस्त्रानिशीं सचिव बाहेर निघाले. पाटीलबावा दोन कोस सामोरे जाऊन घेऊन आले; आपले डेऱ्याजवळ त्यांस डेरा देऊन ठेविले आहेत. श्रीमंतांनीं सामोरें जावें याचा विचार होऊन तूर्त न जावें असा निकाल झाल्यावर, पंतास सिंद्याचे गोटास वानवडीस घेऊन गेले. ते दिवशीं संकष्टी चतुर्थी होती (३१ मार्च १७९३), तन्निमित्त परशरामभाऊ थेउरास देवदर्शनास निघणार. इतक्यांत नानांचा निरोप त्यांस आला कीं,परिच्छिन्न जाऊं नये. सिंद्यांची नजर ठीक दिसत नाहीं, ऐसे दोन तीन निकडीचे निरोप आले, म्हणून गेले नाहींत. बाजी मोरेश्वरास कर्णभूषणें ( कानास चाप ) झालीं. ताडणही झालें. सारांश, सिंद्यांनीं जरब बसविली म्हणून चौकशी झाली. सिंद्यांच्या या जरबेमुळें नानाचे मनांत अंदेशे येत आहेत. ’ हा सर्व प्रकार रामनवमी (ता. २१-३-१७९३ ) पासून पुढील महिना पंधरा दिवसांतला आहे.

येथपर्यंतची वरील हकीकत पटवर्धन दप्तरांतील असून, तिला कोटे दप्तरांतील कागदांवरून सिंद्यांच्या बाजूची जास्त पूरक माहिती उपलब्ध होते ती अशी. ता. ३०-३-१७९३ रोजीं महादजीचा कारकून जगन्नाथ विश्वनाथ पुण्याहून लालाजी बल्लाळास कोट्यास लिहितो:-‘ पंतसचिवाचे वडिलांची व नानाफडणिसांची कांहीं कुऱ्हा ( तेढ ) होती. पंतांकडे पूर्वीपासून मुलूख होता, त्याचा कारभार ते वेगळा करीत. त्यांत कित्येक राजमंडळाचे अष्टप्रधान होते ते मोडले गेले. राहिले त्यांच्या दौलता सरकारांत आल्या. राहिल्या त्यांतही सरकारतर्फेचे कारभारी होऊन आपले काबूत ठेविले. अलीकडे पंतांचा काल जाला. मूल ( शंकरराव ) लहान, त्यांत त्याजला कांहीं भ्रमसा जाला. त्यामध्यें नानांनीं त्यांचे पहिले कारभारी दूर करून बाजी मोरेश्वर म्हणोन आपले तर्फेनें कारभारी करून दिल्हे. त्यांची चाल पाहतां फारच विलक्षण. कसेंही करून दोन वर्षे निभावलीं. नंतर पंत खबरदार जाला. जुने कारभारी होते त्यांनीं पंतांस सांगितलें,