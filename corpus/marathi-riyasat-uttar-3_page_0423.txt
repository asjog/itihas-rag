'मनभट व मनु भालदार बंदोबस्तास ठेविले. त्यांतून अपाय होऊन माघ शुद्ध पौर्णिमेस
(२०२०१८१७) बाबासाहेब मृत्यु पावले. बायको काशीबाई सती गेली. जेंकिन्सबहादुरांनीं
त्याबद्दल गुंडो लक्ष्मण याजला पाठवून तपास केला. सेनासाहेबाचीं वर्षे आपणास
आणण्याकरतां पुण्यास बाजीरावाकडे आप्पासाहेबानें नागोपंताचे विद्यमानें खंडो
गोविंद याजला पाठविलें. "

परसोजी मेल्याबरोबर आप्पासाहेब चंद्रपुराहून परत येऊन सेनासाहेब पदावर
अधिष्ठित झाला. लगेच मुहूर्त नसल्यामुळे समारंभ पुढें स. १८१७ एप्रिल ता. २१
रोजीं झाला. परसोजीच्या खुनाचा वहीम आपणावर येऊं नये म्हणून कांहीं काळपर्यंत
आप्पासाहेबानें अत्यंत शिताफीची वर्तणूक ठेविली; म्हणजे पूर्वी ज्यांच्याशीं त्याचा
'विरोध होता त्यांच्यावर मेहरबानी दाखविली. नारायण पंडित रेसिडेंटाकडे बोलणें
करण्यास जात असे त्याला त्यानें कामावरून काढिलें. कारण तैनाती फौजेच्या इंग्रजांच्या
तहांत व्यत्यय आणू नये असा आग्रह हा गृहस्थ आप्पासाहेबास सारखा करीत होता.
सेनासाहेबाचें पद मिळेपर्यंत आप्पासाहेबास इंग्रजांची जरूर होती. परसोजीचा काटा दूर
होऊन नागपुरचीं राजसूत्रे संपूर्ण आप्पासाहेवाचे हातीं येतांच, इंग्रजांविरुद्ध बाहेर जी
नवीन जूट तयार होत होती तिच्यांत सामील होण्याचा निश्चय आप्पासाहेबानें आपल्या
मनांत ठरविला. परंतु सर्व जुळवाजुळव होई पर्यंत तो बाहेर प्रगट करणें प्रथमच इष्ट
नव्हतें, म्हणून सुमारें सहा महिने पावेतों (सन १८१७ मे-नोव्हेंबर) त्यानें दुटप्पी
वर्तन चालविलें. निदान रेसिडेंटास त्यानें आपला थांग लागू दिला नाहीं. बाहेरून
अत्यंत मित्रभावाची बतावणी करून अंतस्थ रीतीनें ठिकठिकाणची खबर ठेवून आपले
पुढील घाट त्यानें थोडे थोडे जुळवीत आणिले. परंतु हें दुटप्पी वर्तन फार दिवस
गुप्त राहूं शकलें नाहीं. त्यांतून डोळ्यांत तेल घालून जागत बसलेल्या इंग्रजांस तो
किती दिवस फसवू शकणार ! त्याच्या रोजच्या हालचालीच्या बातम्या त्याच्याच
हस्तकांकडून जेंकिन्स यास कळत होत्या, म्हणून त्याच्या दुटप्पी वर्तनाचा परिणाम अंतीं
त्यासच अतिशय घातक झाला. प्रथमतः त्यानें ठिकठिकाणच्या फौजा व सरदार आपल्या
तर्फेचे केले, आणि इंग्रजांशीं अनुरक्त असणाऱ्या एकूण एक इसमांचा कांहींना कांहीं कारणानें
उच्छेद आरंभिला. बाकाबाई, गुजाबादादा गुजर वगैरे वजनदार मंडळींना त्यानें मिळवून
घेतलें नाहीं ही त्याची एक चूक म्हणतां येईल. या मंडळींना आप्पासाहेबाची कृत्रिम
वागणूक बिलकूल पसंत पडली नाहीं. इंग्रजांची तैनाती फौज घरांत आणिली व
परसोजीला नाहींसे केलें, याबद्दल आप्पासाहेबावर सर्वांचा अतिशय रोष झाला.
