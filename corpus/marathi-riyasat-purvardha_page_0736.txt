दहा पांच माणसें जमा होत नाहींत. हा प्रभाव कशाचा ? आज
इतके तुमचे अंमलदार आहेत, पण एकाची तरी तुमच्यावर खरी भक्ति
आहे काय ? फौजेतील सर्व लोक दरिद्री झाले आहेत, कोणापाशीं हत्यार
नाहीं. एक कवि किंवा ग्रंथकार निपजत नाहीं. व्यापाऱ्यांची व धनिकांची
लूट होते व खून होतात. रयत धुळीस मिळाली. दक्षिणचा प्रदेश जो
पूर्वी केवळ स्वर्गतुल्य वाटत होता ( पहा पृ. २२१ ) तो हल्लीं
ओसाड, निर्जन व निर्धन झाला आहे ! विजापुर, औरंगाबाद हीं केवढीं
मोठीं व सुंदर शहरें, पण हल्लीं मातीशिवाय तेथे ज्यास्त काय आहे,
तुम्हीच सांगा. ह्या सर्वांचे कारण काय तर तुमचा परधर्मद्वेष. तुम्हीं
हिंदूंवर जिझिया बसविला, त्यानें लोक सर्व तुमच्यावर उठले, जाळपोळ व
लूट करूं लागले, त्यानेंच देश धुळीस मिळाला.
‘ तुमच्या राज्यांत एक तरी प्रकार असा आहे काय कीं ज्याची मला
तारीफ करितां येईल ? थोर थोर पुरातन घराणीं सर्व धुळीस मिळालीं.
सर्वत्र लुच्चांचा बाजार भरला आहे. राज्यकारभार सर्व हलकट लोकांच्या
हातांत आहे. हातांत जपमाळ, काखेंत कुराण, आणि डोक्यास मोठेंसें
पागोटें असलें म्हणजे तुमचा त्यावर पूर्ण भरवसा. अशी मंडळी तुमच्या
राज्याचे आधारस्तंभ !
‘असा सर्व राज्याचा नाश झालेला मला पाहवेना, तेव्हां अत्यंत कष्टानें
मी देशत्याग करून इकडे आलों. आतां मी शांत आहें. परमेश्वर
तुम्हाला दीर्घायुष्य देवो. मीच परत येऊन राज्य करावें म्हणतां, त्यास
तुम्ही राज्य सोडून मक्केस चालते व्हा, म्हणजे मी येऊन दाखवितों
कसें राज्य करावयाचें तें. आजपर्यंत काय करामत होती, ती तुम्हीं करून
दाखविलीत. आतां वृद्धापकाळीं परमार्थसाधनच तुम्हांस योग्य आहे.
ज्यास्त लिहून तुम्हांस त्रास होईल म्हणून पत्र पुरें करितों.’
विधात्याची योजना अकल्प्य आहे. सर्व मोगल बादशाहीची प्रचंड
शक्ति मराठ्यांवर सोडणाऱ्या पराक्रमी व धूर्त औरंगजेबानें वृथाभिमानास
पेटून आपला व एकंदर मोगल बादशाहीचा एकदमच अंत करून घेतला.
हीं पंचवीस वर्षे जर त्यानें राजधानींत राहून, राज्याचा कारभार पाहण्यांत
घालविलीं असतीं, तर त्याचे राज्याचें आयुष्य इतक्या लवकर संपलें
नसतें. परंतु मराठशाहीचा उदय व्हावयाचा होता, मराठ्यांच्या अंगचे