काय ? सारांश, सन १७८८ च्या पुढील पांच सात वर्षांत अनेक तऱ्हेचे अनुभव येत असतां, नानानें सर्व सत्ता आपल्याच हातांत ठेविली, विरोधकांस संतुष्ट ठेवून राज्याचे अंतःशत्रु कमी करण्याचा प्रयत्न त्यानें केला नाहीं, त्याचीं कटु फळें त्याच्या हयातींतच त्यास चाखावीं लागलीं. इंग्लंडचे कारभारांत मजूर पक्ष कोणासही अधिकारावर नको होता; पण प्रसंग आला तेव्हां सर्वांनीं त्या पक्षाला मान्य केलेंच कीं नाहीं ? पण ही अधिकारन्यासाची भावना आमच्या ठिकाणीं नव्हती, किंबहुना अद्यापि नाहीं.

७. समकालीन प्रमुख व्यक्ति.—सवाई माधवरावाच्या प्रमुख व्यक्तींचे तपशील वर ठिकठिकाणीं आलेच आहेत. हरिपंत व नानाफडणीस यांचा त्यास नेहमींचाच सहवास होता. परशुरामभाऊ, तुकोजी होळकर, महादजी सिंदे यांचेंही संघटण कमी नव्हतें. महादाजीपंत गुरुजी, कृष्णराव काळे व रामशास्त्री यांची देखरेख त्याच्यावर भरपूर होती. शिवाय राज्यांतील घडामोडींमुळे निजाम, हेस्टिग्स, मॅलेट, टिपू वगैरे मंडळींचे वृत्तान्त त्यास ऐकावयास मिळत. परंतु कारणपरत्वें पुण्यास येणाऱ्या कित्येक पुरुषांचे तपशील याच कलमांत देण्याचें योजिलें आहे. सवाई माधवरावास प्रत्यक्ष कारभार करण्याचा योग आला नाहीं, तरी पुण्याचें दरबार त्या वेळीं सर्व बाजूंनीं कशा प्रकारें चालत होतें हें कळण्यासाठीं कांहीं ठळक व्यक्तींचें उपलब्ध तपशील अभ्यासकांस माहीत पाहिजेत. इतरत्र येऊन गेलेल्या माहितीहून जास्त तेवढीच पुढें देण्यांत येत आहे.

( १ ) हरिपंत फडके.—याची हकीकत पूर्वी ठिकठिकाणीं येऊन गेलीच आहे, त्यावरून त्याच्या कर्तबगारीचा अंदाज होईल. त्याचा पोटदुखीचा आजार उत्तरोत्तर वाढत जाऊन दुःसह झाला, आणि स. १७९४ च्या एप्रिलांत तो सिद्धटेकास गणपतीची सेवा करून राहूं लागला. तेथून त्यानें नानास ता. १६-५-१७९४ चें पत्र लिहिलें तें असें : ‘ प्रकृतीचें वर्तमान तर आजपर्यंत स्वामीस लिहिलें नाहीं, याचें कारण आज उद्यां चांगलेसें वाटेल, मग लिहावें. पण तशी गोष्ट ईश्वराच्या इच्छेस न आली. एकोणीस दिवस येथें येऊन झाले, बालाग्र अंतर नाहीं. घरीं असतां दुखत होतें त्यापेक्षां अधिक दुखतें. काय करूं, देवाजवळ आलों आहे. दुसरा इलाज नाहीं. नित्य प्रार्थना करतों. चांगला दिवस दृष्टीस पडला तर लिहून पाठवीन, नाहीं तर ईश्वरी इच्छा. ’