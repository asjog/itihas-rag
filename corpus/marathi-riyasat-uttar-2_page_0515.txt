लोक ठेवून फंदफितुरी दाबांत ठेविली, याबद्दल नानानें त्याची प्रशंसा करून त्यास व त्याच्या मुलांस वारंवार बक्षिसें वगैरे दिल्याचे दाखले आहेत. त्यांत जीवनराम व सखाराम हीं दोन घासीरामाच्या मुलांचीं नांवें आढळतात.

घासीरामाची अखेरची हकीकत त्या वेळच्या ऐकींव माहितीवरून अनेकांनीं अनेक तऱ्हेनें दिलेली आज उपलब्ध आहे. परंतु अशा हकीकतींत काल्पनिक अंश व बाजारगप्पा बऱ्याच दिसतात. प्रत्यक्ष घडलेली हकीकत खालील पत्रांत उपलब्ध आहे ती अशी: पत्र घासीरामाच्या मृत्युनंतर दोन दिवसांनीं पुण्याहून बारामतीकर जोशांस लिहिलेलें आहे. ‘वडिलांचे सेवेसीं सा. न. वि. ऐसीजे. पुण्याहून पस्तीस असामी तैलंग ब्राह्मण आपले देशास जाण्याकरितां निघोन घासीरामाचे तळ्यावर गेले आणि सायंकाळचे चार घटका दिवसास स्वयंपाक करावयास लागून अस्तमान दोन घटका रात्रीस भोजन केलें. नंतर चार घटका आटपा आटप करावयास लागली. तों इतक्यांत कोतवालाचे प्यादे पांच सात जाऊन तितक्या ब्राह्मणांस भवानी पेठेंतील चावडीस आणून खणाचें भुयार आहे त्यांत पस्तीस असामी कोंडले. त्यांत वारा जाण्यास जागा नाहीं. सबब कोंडमारा होऊन एकवीस असामी मृत्यु पावले. घातल्यापासोन तिसरे रोजीं रा. मानाजी फाकडे चावडीजवळ राहतात, त्यांस त्या भुयारांत गलबा होऊं लागला. हा कशाचा, म्हणोन आपण खुद्द त्या भुयाराजवळ जाऊन कुलप तोडून पाहिलें आणि ब्राह्मण मेल्याचें वर्तमान श्रीमंतांस सांगून पाठविलें. नंतर श्रीमंतांनीं चार प्यादे व एक कारकून चौकशीस पाठविला. तों इतक्यांत घासीराम यानें नानाचे वाड्यांत येऊन विनंति केली जे, पंचवीस तीस असामी कोमटी माझे तळ्यावर येऊन राहत, आणि शहरांत चोऱ्या करीत होते, त्यांस धरून आणून ठेविलें. त्यांनीं अफू खाल्ली, तेणेंकरून मृत्यु पावले. आज्ञा जाल्यास मूठमाती देतों. उत्तर जाहलें जे, चौकशीस कारकून गेला आहे, तो आल्यानंतर सांगणें तें सांगूं. असें बोलून स्वारी बेलबागेंत गेल्यावर घासीरामानें गांठ घालून गैरवाका समजावून मूठमातीची परवानगी घेतली आणि आपले घरास नेला. इतक्यांत श्रीमंतांनीं नानांस बोलावूं पाठविलें. ते वाड्यांत गेले, तेव्हां श्रीमंतांनीं विचारिलें जे, घासीरामानें ब्राह्मण मारिले त्यास त्याची चौकशी होऊन पारिपत्याचें काय ठरविलें ? उपरांत आज्ञा होईल तसें करूं म्हणोन बोलून घासीरामास बोलावूं पाठविलें. तो आला तों नानाही सरकारवाड्यांतून आपले घरास आले आणि वे० भटजीतात्यांस चौकशी