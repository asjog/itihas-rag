समाचार घेण्यास, स्वतःचा जीव मुद्दाम धोक्यांत घालण्याचें शिवाजीस
प्रयोजन नव्हतें. तें काम बिनधोक करण्यास एक दोन मल्ल शिवाजीस
सहज मिळाले असते; आणि भेटीच्या प्रारंभी त्यांसच शिवाजीनें पुढें
केलें असतें, म्हणजे काम भागलें असते. तसें शिवाजीनें केलें नाहीं,
आणि स्वतः होऊन खानाच्या भेटीस जाऊन त्यानें आपलें वचन
पाळिलें. खानास आपल्या येथें बोलावून त्यास राजरोसपणें भेटावयाचें,
त्याच्याशीं बोलाचाली करून आपणास फायदेशीर असा संधि अगर तह
ठरवावयाचा; खान विशेष हट्ट धरून बसेल तर त्यास पकडून आपल्या
कबज्यांत ठेवावयाचें; इतकें झाल्यावर त्याजकरवी त्याचें सैन्य आपल्या
मुलखांतून काढून लावावयाचें; आपण होऊन खान आपली फौज विजा-
पुरास परत न पाठवील, तर त्या विगतनायक फौजेशीं सह्याद्रीच्या बिकट
जागेत लढून तीस चांगला हात दाखवावावयाचा; आणि अशा रीतीनें
शत्रूचा पाडाव झाल्यावर बंदिवान झालेल्या खानास सुखरूपपणें त्याचे
घरीं नेऊन पोंचवावयाचें; अशा प्रकारचा शिवाजीचा एकंदर बेत असावा,
असें स्पष्ट दिसतें. ह्याप्रमाणें खानास पकडून नंतर सजीव सोडून देणें
जितकें शिवाजीच्या फायद्याचें होतें, तितका खरें पाहतां त्याचा वध त्यास
फायद्याचा नव्हता. हा शिवाजीचा बेत खानानें तडीस जाऊं दिला नाहीं.
भेटतांक्षणींच त्यानें शिवाजीवर प्रथम वार केला असें म्हणतात, तें खरें
असलें पाहिजे. स्वतःच्याच जिवावर बेतली, तेव्हां खानावर हात उगारणें
शिवाजीस अपरिहार्य झालें, आणि अशाही प्रसंगास आपण सर्वथैव तयार
आहों हें पूर्वीच्या सावधगिरीनें, व भेटीच्या वेळच्या वर्तणुकीनें, शिवाजीनें
सर्वास दाखवून दिलें. असा एकंदर स्पष्ट प्रकार असतां शिवाजीवर खुनाचा
अगर कपटाचा आरोप कसा येतो तें समजत नाहीं. ' मी शरण येण्यास
तयार आहें; आपण माझे घरीं येऊन माझें म्हणणें ऐकून घ्यावें, व सलोखा
करावा, ' अशा प्रकारचा निरोप शिवाजीकडून खानास आला होता. ह्या
निरोपांतील वचनें अक्षरशः पाळण्याचा शिवाजीचा इरादा नव्हता असें
म्हणण्यास कांहींच पुरावा नाहीं. असा निरोप आल्यावर खानानें दोन
वैकल्पिक चुका केल्या. शिवाजीचा निरोप खरा समजून तदनुसार खानानें
अखेरपर्यंत वागलें पाहिजे होतें: किंवा निरोप लबाडीचा समजून वाईच्या
पुढें एकदम एकटें न जातां उघडपणें लढाई करून शिवाजीस जेरीस