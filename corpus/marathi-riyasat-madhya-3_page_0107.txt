आपणास ठाऊक आहे ' [ ६.५१३ ]. एकंदरींत अव्यवस्थेची कमाल झाली होती, ती सर्व सदाशिवरावानें तोडली. त्यानें हिंगणे व अंताजी माणकेश्वर यांच्या प्रकरणांचा तपास करून निकाल लावून दिला [ ३.२३३ ]; आणि त्याच पुढें स. १७६० चे आरंभीं अंताजीपंत आपल्या कामावर रुजू झाला. सदाशिवराव दिल्लीस असतां हे सर्व सरदार रेशमासारखे मऊ होऊन त्याच्या केवळ भजनीं होते, हें पुढें दिसून येईल.

गोविंदपंत बुंदेल्यावरही पेशव्याचा रोष होता. परंतु पंतानें विशेष बर्देळीस न येतां १७५७ त पुण्यास जाऊन समक्ष समजूत घातली. पश्चात् रघुनाथरावानें दिल्लींत असतां, प्रीतिसिंग, हिंदुपत व खेतसिंग बुंदेले यांचे लढे बाळाजी गोविंदाचे मार्फत तोडिले [ ३.१६४; १.७२, १२९, १३०, २५१, २५६, २५७; का. सं. प. या. ११०, ना. रो. १.८९, २३०, २३७).

५. अटकेवरील झेंडे, ( स. १७५८ एप्रिल, मे ).-सटरफटर प्रकरणें हातीं घेऊन आठ नऊ महिने रघुनाथराव मोठ्या फौजेनिशीं दिल्लींत घोळ घालून बसला, यामुळे नानाप्रकारचे तोटे झाले. फौजेच्या खर्चास पैसा खर्च होऊन, त्याचा बोजा दिल्लीच्या व आसपासच्या लोकांवर व पातशाहीवर बसून ते सर्व मराठ्यांकडून त्रस्त होऊन गेले. मराठ्यांची व्याद एकदां कशी निघून जाते असें त्यांस झालें. व्यक्तिविषयक भानगडींचा तपास रघुनाथरावानें चालविल्या- मुळे रिकामपणांत चहाडखोरांचें मात्र फावलें. होळकर नजीबखानास बचाव- ण्याचे नादास लागून, राज्याचा मुख्य उद्योग बाजूस राहिला. ज्या द्रव्यनदीचा ओघ दक्षिणेकडे वळविण्याकरितां पेशव्याची धडपड चालू होती, तिचाच अभिलाष सर्व लहान मोठ्या सरदारांस सुटून, जो तो स्वतः चा लाग साधण्यास प्रवृत्त झाला. सर्वस्व खर्ची घालून राष्ट्रकार्य करण्याची खरी प्रवृत्ति ह्या वेळीं एकट्या शिंद्यांशिवाय दुसऱ्या कोणाही सरदाराचे ठिकाणीं राहिलेली दिसत नाहीं. ह्मणूनच पुढील दोन वर्षांत सर्व उद्योगाचा भार एकट्या शिंद्यांवर पडला; आणि मल्हारजीसारखा पराक्रमी पुरुष पानिपतच्या