कडे येईपर्यंत ठाणें सोडीत नाहीं ’ असें सांगून, राणोजीनें आपल्या पेंचाचें वर्णन बाजीरावास लिहिलेलें अप्रतिम आहे. त्यावरून बाजीरावाचा व या सरदाराचा ओढा व्यक्त होतो.

निजाम पुण्यावर आला ही बातमी बाजीरावास गुजराथेंत कळतांच, करवंदवारीनें घाट चढून, त्यानें गोदावरीच्या पूर्व तीरावरचे वैजापुर व गांडापुर हे निजामाचे परगणे लुटून फस्त केले. ही बातमी निजामास अहंमदनगरास कळली. तेव्हां लगेच पुण्याचा रोख सोडून तो गोदावरी उतरून पूर्वेकडून बाजीरावास आडवा झाला. तेव्हां बाजीरावानें पैठण व औरंगाबादचे मध्यें पालखेड नजीक एका अत्यंत अडचणीच्या जागीं निजामास गाठून सभोंवारच्या प्रदेशांतील दाणा-वैरण सर्व जाळून शत्रूस पाणी सुद्धां मिळण्याची बंदी केली, (२५ फेब्रु. १७२८). इकडून शाहूनेंही शितार्फी करून निजामाच्या पाठलागासाठीं प्रतिनिधिस रवाना करून त्याजबरोबर दौलतराव शिर्के व महादाजीराव निंबाळकर यांस पाठविलें. कान्होजी भोसले कदाचित् कुचराई करील तर त्यासही व त्याचा हस्तक बापूजी सोनाजी दिघे यास शाहूनें दटावून लिहिलें आणि सर्वांनीं बाजीरावाचा पाठपुरावा करण्याविषयीं निक्षून हुकूम सोडिले. पण लढाई यापूर्वीच संपली होती.

संभाजी व चंद्रसेन याजकडील मराठी फौज ‘ जशास तसें ’ या न्यायानें, बाजीरावाशीं लढून आपल्या उपयोगीं पडेल अशी निजामास आशा होती, ती संफळ झाली नाहीं. त्यांची व निजामाची पुष्कळ वाचाबाच झाली. ‘ पुढें चालणें घडना; तेथेंच मुक्काम करून राहणें तर पाणी सुद्धां नाहीं; असे बहुत घावरे झाले. ’ तेव्हां ऐवजखानामार्फत निजामानें तहाचें बोलणें लाविलें. तें ऐकिल्यावर प्रधान व सरदार यांनीं एकविचारें करून सांगून पाठविलें कीं, ‘दोन मातबर कारभारी ओलिस पाठवून द्यावे, ह्मणजे पाण्याची वाट देऊन मुक्काम करवितों. ’ त्याप्रमाणें मुंगीशेवगांवच्या बाजूस पाण्याचे जागीं निजामास बाजीरावानें मोकळीक दिली; आणि तेथें तहाच्या अटी कळविल्या त्या अशा:—

१ संभाजीस आपल्या हवालीं करावें; २ मोगलांचे सहा सुभ्यांवर मराठ्यांचे हक्क सुरळित चालवावे; आणि ३ पुनः या हक्कांस हरकत न व्हावी