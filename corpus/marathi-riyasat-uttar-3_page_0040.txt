वर्षप्रतिपदेच्या मुहूर्तानें आपण उभयतां बंधूंनीं वस्त्रें आणण्यासाठीं साताऱ्यास निघण्याचा विचार बाजीरावानें ठरविला होता. पण दैवाची लीला विचित्र होती. त्याच दिवशीं सिंदे आपल्या मंडळीसुद्धां पाडव्याच्या मुजऱ्यास म्हणून बाजीरावाकडे आला आणि धरणं धरून बसला. म्हणूं लागलें कीं प्रथम आमच्या रकमेचा फडशा करा आणि मग पाहिजे तिकडे जा. रकमेचा फडशा होईपर्यंत आम्ही तुम्हांस या तळावरून हालूं देणार नाहीं. त्यावरून तुमचा निकाल केल्याखेरीज आम्ही येथून हलणार नाहीं असें बाजीरावानें कबूल केलें. त्यावर सिंदे म्हणाले, ‘ तुम्ही धनी, आम्ही चाकर. तुम्हीं वचन मोडून निघून गेलां तर आम्हीं सेवकांनीं तुमचें काय पारिपत्य करावयाचें ? तर आपण निघून जाणार नाहीं अशाबद्दल परशुराम भाऊस जामीन द्या.’ त्यावरून बाजीरावानें भाऊची काकळूत चालविली, तेव्हां भाऊनें त्याची जामीनगत पत्करिली, ती अशी कीं, ‘ तुमच्या व श्रीमंतांच्या करारांतील प्रत्येक कलमाचा निकाल श्रीमंतांनीं केल्याशिवाय आम्ही त्यांस येथून हालूं देणार नाहीं.’ याचा अर्थ यावेळेपासून बाजीराव शिंदेयांचे अटकेंत पडल्यासारखा झाला, आणि त्यास भाऊची मर्जी राखल्याशिवाय गत्यंतर राहिलें नाहीं. भाऊनें हिय्या करून जामीनगत पत्करली नसती तर प्रकरण रक्तपाताशिवाय मिटलें नसतें, अशीच त्या वेळीं लोकांची खात्री होती.

६ बाजीरावास अटक, चिमाजीची पेशवाईवर स्थापना ( २ जून, १७९६ ).—तारीख १७ एप्रिल रोजीं चिमाजी आपाचे वयास १२ वें वर्ष संपून १३ वें लागत होतें. तन्निमित्त बाजीरावानें भोजनाचा समारंभ केला. परशुरामभाऊ व रघुनाथराव पटवर्धन हे दोघे आजाराचें निमित्त करून भोजनास गेले नाहींत. भोजन चालू असतां दौलतराव तीन हजार निवडक फौज व चार पलटणें बरोबर घेऊन बाजीरावाचे मुक्कामावर येऊन कचेरीच्या डेऱ्यांत बसला. जेऊन आल्यावर त्यांनीं बाजीरावास जिकिरीचा तगादा लावला कीं, ‘ आम्हांस तीन उपोषणें झालीं. दम निघत नाहीं. नानास कारभारांतून काढावें, आणि त्यांचजवळ पैसा आहे तो घेऊन आमची कोट रुपयांची फेड करावी. श्रीमंतांचे तर्फे मानाजी फाकडे, बाजीराव बर्वे वगैरे मध्यस्थीचें बोलणें बोलूं लागले, परंतु त्यांची मध्यस्थी सिंदे ऐकेना. हातघाईवर प्रसंग येणार असा सुमार दिसूं लागला. बाजीरावाजवळ हजार दोन हजार लोक होते ते नागव्या तलवारींनिशीं त्याला गराडा घालून उभे राहिले. निकरावर गोष्ट आलेली पाहून बाजीरावानें परशुरामभाऊस बोलावणें पाठविलें. तो लगेच आपलीं हजारपांचशें माणसें