वाड्यांत वेदोक्त विधीनें कृत्यें करूं नयेत. त्यावरून प्रतापसिंहानें या प्रकरणाचा तपास करून तंजावर, म्हैसूर, नागपुर, धार, उदेपुर वगैरे ठिकाणीं क्षत्रियांस वेदोक्त विधीनें संस्कार होतात कीं नाहींत याचा शोध आणविण्यासाठीं रेसिडेंटाची परवानगी घेऊन माणसें पाठविलीं ( ता. ११-१२-१८२८ ). शिवाय या प्रश्नाचा शास्त्राधारें निर्णय करण्यासाठीं एक पंडितांची सभा बोलावली. विवादप्रसंगीं क्षत्रिय पक्षाचा पुढारी विठ्ठल सखाराम उर्फ आबा पारसनीस हा गृहस्थ असून ब्राह्मणांचा पुढारी राघवाचार्य गजेन्द्रगडकर होता. सभेचा निकाल क्षत्रियांचे तर्फेचा झाला, तरी छत्रपतींचे वाड्यांत ब्राह्मण वेदोक्त कर्म करीनात. उलट त्यांनीं गव्हर्नर माल्कम स. १८३१ च्या मार्चांत साताऱ्यास आला असतां त्याची गांठ घेऊन महाराजांविरुद्ध अर्ज दिला. नंतर त्याच सालीं प्रतापसिंहानें रेसिडेंटाच्या परवानगीनें शिवानंदशास्त्री यास उदेपुरास पाठविलें. आपली मुलगी गोजराबाई उदेपुरास द्यावी, उदेपुरच्या मुली आपल्याकडे कराव्या, भोसले घराणें उदेपुरचीच शाखा होय, या गोष्टींचा खास तपास व निर्णय करण्यासाठीं प्रतापसिंहानें आपलीं माणसें तिकडे पाठविलीं. उदेपुराहून जबाब आला कीं सातारकर भोसले आपल्याच घराण्याची शाखा आहे. शिवाय बंधुभावनेनें राण्यानें हत्ती, घोडे, पोशाख वगैरे नजराणे रेसिडेंटाच्या मार्फतीनें प्रतापसिंहास पाठविले, ( आगस्ट १८३६ ). पुढें शिवानंदशास्त्री दक्षिणेंत परत आल्यावर मरण पावला. मुलीचें लग्न उदेपुरास जुळलें नाहीं.

या जातिप्रकरणामुळे समाजांत तट पडून त्याचा थोडाबहुत परिणाम प्रतापसिंहास राजकीय बाबतींतही बाधक झाल्याशिवाय राहिला नाहीं. प्रतापसिंहाचे राज्यांत ब्राह्मणांवर जुलूम होतो आणि आपला धर्म बुडतो अशी हाकाटी नातूच्या मार्फत सरकारांत जाऊन त्याजविरुद्ध वरिष्ठांचें मत बनत गेलें, आणि इरेस पडलेल्या पक्षानें पराचा कावळा करून राजद्रोहाचीं प्रकरणें उपस्थित केलीं. निदान उठाठेवी करणारांस हें एक निमित्त झालें. या जातिप्रकरणाची सुरवात सन १८२५ पासून होऊन तें पुढें सारखें चालूच होतें. त्यांत स. १८३६ सालच्या पावसाळ्यांत पलटणांतील फितुरांचें काम निर्माण झालें. प्रतापसिंहानें दुश्चिन्हें लक्षांत घेऊन आवरतें घ्यावें तें घेतलें नाहीं. उलट हीं प्रकरणें जास्त पेट घेत असतांच वेदोक्त विधीचा नवीन ग्रंथ तयार करवून तदनुसार सन १८३८ त पुनः त्यानें आपला राज्याभिषेक करविला.

बाळाजीपंत नातूच्या विरुद्ध प्रतापसिंहानें तक्रारी केल्या त्यांकडे सरकारानें मुळींच लक्ष दिलें नाहीं, आणि स. १८३५ च्या मार्चांत सर रॉबर्ट ग्रंट गव्हर्नेरीवर आल्या-