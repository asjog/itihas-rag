कशा किती होत्या, वगैरे मुद्दे तत्कालीन इतिहासांत स्पष्ट केले पाहिजेत. परंतु हा विषय विशिष्ट स्वरूपाचा स्वतंत्रच विवेचन करण्यालायक आहे. त्यासंबंधीं पे.द. पृ. ९३ व का. सं. प. या. ले. ४९७ हे कागद महत्त्वाचे गणले जातील. तसेंच ऐ. टि. १. ६३, २. १२ व ५. १४ (पे. द. पृ. ९३) यांतील कागदही चांगले उपयोगाचे आहेत. रा. नातू लिहितात ‘मथुरेच्या मुक्कामीं मुलखाच्या वांटण्या जाल्या, त्यांत शिंदे होळकरांस सारखा मुलूख दिलेला आहे. अर्थात् महादजीनें स्वतंत्र राज्य स्थापिलें हा इंग्रजांचा समज खोटा आहे. वांटण्या जाल्यानंतर मुलखांतील वसुलाचे संबंधांत भानगडी उपस्थित होऊन उभय सरदारांत लाखेरी येथें लढाई जाली. ’

स. १७७८-७९ त हिंदुस्थानांतील मराठी अमलाचा प्रांतवार वसूल अंदाजी २ कोटि, ४२ लक्ष रुपये होता असा दाखला आहे; परंतु स. १७९५ त फक्त राजपूत राजांकडची खंडणी पावणे सात लाख होती. स. १७८५ त महादजीजवळ निरनिराळ्या ठिकाणीं मोहीमशीर असलेली फौज १ लक्ष, ५७ हजार होती, तिचा तपशील:—७३००० स्वार; ६२००० पायदळ पलटणें; ८१००० गोसावी व बैरागी; ४००० प्यादे. *

५. महादजीची स्वातंत्र्येच्छा म्हणजे काय ?—महादजी शिंदे स्वतंत्र होऊं पाहत होता असा त्याजवर मोठा आक्षेप आहे. पण स्वतंत्रता म्हणजे काय व तिची व्याप्ति किती याचा स्पष्ट खुलासा झाला पाहिजे. स्वातंत्रतेचे त्या वेळच्या परिस्थितींत तीन अर्थ संभवतील. एक मराठी राज्यांतून फुटून राजपूत संस्थानिकांप्रमाणें माळव्यांत वगैरे अलग होऊन राहणें; दुसरा, इंग्रजांची सार्वभौम सत्ता पतकरून त्यांच्या संरक्षणाखालीं जाणें; आणि तिसरा, स्वतःच सार्वभौम सत्ता स्थापणें. पैकीं माळव्यासारख्या ठिकाणीं लहानसें फुटकळ राज्य स्थापून निर्भय राहणें त्या काळीं शक्य नव्हतें. बरें इंग्रजांचें सार्वभौमत्व पतकरून गायकवाड, भोसल्यांनीं पुढें केलें त्याप्रमाणें त्यांच्या आश्रयाखालीं आपण मांडलिक होऊन राहणें एवढीच महादजीची इच्छा होती असें म्हटलें, तर तें त्यास केव्हांही साध्य होतें. त्यासाठीं सात वर्षे इंग्रजांशीं युद्धसंग्राम करण्याची अथवा डी बॉयनसारख्यास नोकरींत घेऊन फ्रेंच पद्धतीवर नवीन फौज तयार करण्याची त्यास बिलकूल जरूर नव्हती.