राज्य बुडविणार. म्हणून त्यांचे हातीं यत्किचित् सत्ता ठेवणें त्या दोघांस अनिष्ट वाटलें. सिंद्यांचे पलटणांत सुद्धां या विषयाची चर्चा चालून त्यांना फितूर करण्याचे प्रयत्न सुरू झाले. अशा प्रचंड क्रान्तीची भाषा लोक उघडपणें बोलत होते, ती अर्थात् त्यांच्या कानांवर गेली. हातांत अधिकार आणि सर्जेरावासारखा कल्पक डोक्याचा साह्यकर्ता असल्यावर मग या बंडाचा प्रतिकार करण्यास त्यांस विलंब लागला नाहीं. याच कारणास्तव ता. ३१ मे रोजीं फितुरीच्या आरोपावरून त्यांनीं तुळसाजी सिंदे वगैरे तीन असामींस तोफेच्या तोंडीं देऊन बाळोबा व धोंडीबा यांस नगरचे किल्ल्यावर रवाना केलें. बाळोबा दूर होतांच दौलतराव निरंकुश झाला आणि बाजीराव- ही आपला कारभार मर्जीप्रमाणें करूं लागला. सर्जेरावाचा डाव आतां असा होता कीं छत्रपतीकडून जशी कागलची जहागीर त्यानें हक्क नसतां आपल्या नांवानें करून घेतली, तशीच पटवर्धनांची सर्व जहागीर व मुख्यतः मिरजेचें ठाणें आपलें करून घ्यावें असा मनांत बेत ठरवून तशी मागणी त्यानें बाजीरावाकडे आग्रहानें केली. बाजीरावास पटवर्धन नको होते, पण सर्जेरावानेंही शिरजोर होणें त्यास मानवत नव्हतें. तथापि सिंद्यांचीं पलटणें कोल्हापुरावर गेलीं होतीं त्यांस बाजीरावानें हुकूम पाठविला, कीं मिरजेवर चाल करून तें ठिकाण हस्तगत करावें. पटवर्धनांस ही गोष्ट कळतांच त्यांनीं शिकस्तीनें लढून मिरजेचा बचाव केला, त्यामुळे बाजीराव व सर्जेराव यांचे बेत सिद्धीस गेले नाहींत.

नाना मरण पावतांच त्याच्या पक्षांतले जेवढे म्हणून प्रमुख लोक होते, त्यांचा नायनाट करण्याचें काम बाजीरावानें आरंभिलें, त्यास निमित्तही लगेच मिळालें. फडणिशी संबंधानें तंटा उपस्थित झाला. नानाचे स्त्रीचे मांडीवर दत्तक देऊन त्यास फडणिशी द्यावी, किंवा मोरोबा दादास आणून त्यास द्यावी, असे दोन तट उत्पन्न झाले. या दोनही पक्षांतील मंडळींस सिंद्यानें बरेच दिवस नादास लावून त्यांजकडून पैसे उपटण्याचा उद्योग चालविला. नानास दत्तक देण्याच्या पक्षांत अमृतराव मुख्य होता, तरी त्या संबंधानें कलमबंदीच्या यादी तयार झाल्या त्यांत अमृतरावाचें नांव प्रत्यक्ष दाखल नव्हतें. दौलतरावानें हा सर्व बेत आगाऊच बाजीरावास कळवून ठेविला होता. दत्तविधानाचा मुहूर्तनिश्चय ज्येष्ठ शु॥ १० ( ता. १६-६-१८०० ) चा झाला. त्यापूर्वी दोन दिवस बाजीरावानें कटाच्या पुढारी मंडळीस वाटाघाटीसाठीं म्हणून वाड्यांत बोलावून अकस्मात् सिंद्याकडून कैद करवून पायांत शृंखला घालून निरनिराळ्या किल्ल्यांवर रवाना केलें. या कृत्यांत बळवंतराव नागनाथ व बाळोजी कुंजर हे बाजी-