सिंद्यास वर्तमान समजल्यापासून बहुत अंदेशांत आहेत. दौलतराव बाबा हंड्यावर
आहेत. यशवन्तरावाची १५ हजार फौज इंदुरावर आली. दौलतरावाची सांप्रत कमतीच
आहे. लखबा लाड निकडीनें इंदुरास आल्यावर तो व होळकर अलीकडे यावयाच
रंग आहे. यशवन्तरावाचे फौजेशीं दोडकीवर युद्धप्रसंग झाला. सतरंजसाहेब + शिकस्त
झाले. काशीराव होळकर सेंधव्यास दोन प्रहरच्या खातरजमेवर दुलगनीर होऊन
म्ह० दोनही बाजूंस लक्ष ठेवून आहेत.
वरील तीन लढायांस (१) हंड्याचा घाट म्हणजे नूरी अगर नेवरी (२) उज्जेन.
व (३) महेश्वर अगर इंदूर अशीं नांवें सोईसाठीं देतां येतील. या लढायांच्या
नक्की तारखा व तपशील संशोधनानें बिनचूक ठरविणें जरूर आहे.
आपसांतील या यादवीनें दौलतराव अगदी हैराण झाला. यशवन्तरावाचा सहज
बंदोबस्त करूं अशी त्यास आतां उमेद राहिली नाहीं. सर्जेरावास त्यानें ताबडतोब
आपल्याकडे बोलाविले. त्यालाही इकडच्या सर्व बातम्या कळतच होत्या, परंतु
बाजीरावापासून सत्तेचाळीस लाख वसूल करण्याची त्याची कामगिरी पुरी झाली नव्हती.
आपण जवळ असतां जर द्रव्य निघत नाहीं तर दूर गेल्यावर तो काय देणार हें त्यास
कळतच होतें. बरें पैशाशिवाय दौलतरावाच्या अडचणी तरी कशा निभावणार होत्या ?
तेव्हां बाजीरावास पेंचांत पकडून पैसे उकळण्याची त्यानें शिकस्त केली. उलट पक्षीं ही
ब्याद आतां लवकरच जाणार असें पाहून बाजीराव जास्तच निगरगट्ठ बनला. तरी
तितक्यांत घाटग्याचा जाच असह्य होऊन त्यास मारेकरी घालून ठार मारावें असा
बेत बाळोजी कुंजरामार्फत बाजीरावानें इतक्या शिताफीनें रचिला, कीं एवढा
जहांबाज घाटगे पण तो सुद्धां फसला, आणि केवळ दैवयोगानें बचावला. परत
जाण्यासाठी सर्जेरावानें आपली सर्व फौज पुण्यास गोळा केली. चतुरसिंग भोसले
व आपा देसाई निपाणकर यांस त्यानें पुण्यास बोलावून आपल्याजवळ आणिलें.
रॉबर्ट सदर्लंड ऊ० सतलंज साहेब हा पूर्वी इंग्लंडच्या फौजेंत नोकर होता. तेथें
शिक्षा पावून हिंदुस्थानास आला. स. १७९०त त्याला डीबॉयननें सिंद्याच्या नोकरींत
ठेविलें. लखबादादावर सिंद्याची फौज चितोडगडाजवळ गेली तिजवर हा मुख्य होता.
पुढें स. १८०१ त त्यानें इंदूरजवळ यशवंतराव होळकराचा पराभव केला. स. १८०२
त पेरॉननें त्यास नोकरींतून काढिलें. स. १८०३ त हेसिंग व सदरलंड यांनीं लेकीं
बोलणें करून आग्रा त्याचे ताब्यांत दिला. हा सदर्लड हेसिंगचा जांवई होता. पुढें तो.
इंग्रज फौजेंत नोकर होऊन कांहीं वर्षानीं मथुरेजवळ मरण पावला.

