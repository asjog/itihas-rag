त्यांच्या खंडणीचे जू कायमचे झुगारून द्यावे; परंतु प्रत्यक्ष लढाई सुरू झाली तेव्हा कडप्याचे नबाबास कोणी मदत केली नाही. भर पावसाळयांतच बळवंतरावाने होसकोटें, मुळबागल व कडपनाथ ही ठाणी काबीज केली. शेवटी त्या नबाबाचे व बळवंतरावाचे ता. २४ सप्टेंबर १७५७ रोजी कडप्याजवळ भयंकर युद्ध झाले. त्यांत नबाब मारला जाऊन बळवंतरावास जय मिळाला. हजारो पठाणांची कत्तल झाली. कडपें शहर मराठ्यांनी इस्तगत करून लुटले. या लढाईत मराठ्यांचे बाजूस संभाजी घोरपडे नावाचा मिरज प्रांतातील नामांकित शिलेदार मारला गेला. मयत नबाबाचा वारस अब्दुल नबीखानही मराठ्यांशी हिमतीने लढला, त्याचे अर्धे राज्य बळवंतरावाने घेतले. मुरारराव घोरपडे कोणत्याच बाजूस न जाता गुप्तीसच स्वस्थ राहिला. अर्काटच्या नबाबाजवळही खंडणीची मागणी बळवंतरावाने पूर्वीच केली होती. नबाब महंमदअलीने पुष्कळ आढेवेढे घेतले. इंग्रजांनीही मध्यस्थी करून खंडणी माफ करण्याची खटपट केली, परंतु ते सारे निष्फळ होऊन शेवटी महंमदअलीने साडेचार लक्ष रुपये खंडणी मराठ्यांस दिली. या कामी मेहेंदळ्याचा कारभारी अमृतराव शंकर याने फार चांगले काम केले.

बळवंतराव मेहेंदळ्याचा कारभारी अमृतराव शंकर हा पेशव्याचे विश्वासांतील इसम असून, अर्काटचे नबाबाकडून खंडणी वसूल करण्याचे बाबतीत त्याचा संबंध मद्रासकर इंग्रजांशी आला. जॉन्स्पेन्सर (फॉरेस्ट) लिहितो. 'अमृतराव हा पूर्वी पेशव्याचा चिटणीस असून अलीकडे ते काम आपला भाचा गोविंद शिवराम याजकडे सौंपून तो आता (स. १७५९ १) नाना व सदोबा यांचा कारभारी होऊन मुख्य सरदाराची पदवी पावला आहे. दरबारात त्याचे वजन फार आहे. मुराररावाकडील व कर्नाटकातील सर्व काम याच्या हाती आहे; कारण त्या बाजूची सर्व माहिती त्यास चांगली आहे.
