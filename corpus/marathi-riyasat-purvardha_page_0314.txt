आहे, हें त्यास ठाऊक नव्हतें. खवासखानाचा समाचार घेऊन मग जय-
सिंहाच्या समाचारास जावें, असा शिवाजीचा मानस होता. त्यानें एक-
दम येऊन खवासखानास कोंडिलें. डावी उजवीकडे हलण्यास सुद्धां
त्यास वाव राहिला नाहीं. विजापुरच्या फौजेची गाळण उडाली. खवास-
खानानें हाताखालच्या अंमलदारांस जवळ बोलावून निकरानें लढण्या-
विषयीं उत्तेजन दिलें. लढाई मोठया निकराची झाली. सीदी सर्वर,
शहा हजरत व शेख भिरान इत्यादि विजापुरचे सरदार रणांगणीं
पडले. तेव्हां स्वतः खवासखान तलवार घेऊन धावला. त्याबरोबर सर्व
मुसलमान मराठी फौजेवर तुटून पडले. तेव्हां मराठे पराभव पावून पळून
गेले. ( बसातिन-इ सलातिन ).*

इकडे औरंगजेब बादशाहानें जशवंतसिंग व मुअज्जम यांस परत बोला-
वून, त्यांचे जागीं जयपुरचा मीर्झा राजा जयसिंग व पठाण दिलीरखान
यांची नेमणूक केली. शिवाजीचा एकदम चांगला बंदोबस्त करावा, असें
बादशहाच्या मनांत फार होतें; तथापि उत्तरेंत या प्रसंगीं असावें तसें
स्वास्थ्य नसल्यामुळें, शिवाजीकडे स्वतः लक्ष देण्यास त्यास फुरसत मिळाली
नाहीं. परंतु सुरत शहर व मक्केस जाणाऱ्या यात्रेकरूंचीं गलबतें शिवाजीनें
लुटलेलीं पाहून औरंगजेबास त्वेष आला; आणि त्यानें वरील दोन सरदार
शिवाजीवर रवाना केले. हे दोन्ही सरदार मोठे पराक्रमी होते. दिल्लीचें
तख्त मिळविण्यासाठीं जें युद्ध औरंगजेबानें केलें, त्यांत ह्या सरदारांनीं दाराचा
पक्ष स्वीकारिला असल्यामुळें, त्यांजबद्दल औरंगजेब नेहमीं साशंक असे;
पण महाराष्ट्रासारख्या अपरिचित ठिकाणीं त्यांस पाठविलें असतां त्यांच्या
हातून दगा होणार नाहीं, असा बादशहाचा अंदाज होता. त्यांजबरोबर
सैन्याचा जमाव मोठा असून शिवाजीचा पाडाव केल्यावर विजापुर जिंक-

* या लढाईंत प्रत्यक्ष शिवाजी हजर होता असें दिसत नाहीं, व ही लढाई
कोणत्या ठिकाणीं झाली याचाही उल्लेख नाहीं. औरंगजेबाच्या वकिलाची
हकीकत प्रो. मोडक यांच्या विजापुरच्या इतिहासांत आढळते (पृ. २१०-२१३).
आदिलशाहानें पूर्वीचा तह मोडून शिवाजीशीं वैर सुरू केलें, याचें कारण
औरंगजेबाचें कारस्थान होय. शिवाय पुढें जयसिंगाशीं स्नेह करून आदिल-
शहावर शस्त्र धरण्यास शिवाजी तयार झाला, याचें कारण वरील आदिलशहा-
चीच वर्तणूक होय. ह्या सर्व प्रकारांत औरंगजेबाचें प्रसंग पडेल तसें वर्तन
त्याच्या स्वभावास अगदीं अनुरूप आहे.