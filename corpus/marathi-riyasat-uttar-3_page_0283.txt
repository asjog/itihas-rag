हातून घ्यावे अशी सरकारची मर्जी आहे. नगर हस्तगत झाल्यापासून इंग्रज गर्वानें चढोन २९ ऑगस्ट रोजी गोखले सुद्धां औरंगाबादेस दाखल झाले. तेव्हां तिकडून सिंदे, भोसले, पेंढार कंपू सुद्धां बदनापुरचा घांट चढून औरंगाबादेपासून सहा कोसांवर मुक्काम केला. शहराचे शहावर कंपू व पेंढार ठेवून उभयतां सरदार पन्नास हजार फौजेनिशीं पैठणावर दाखल झाले. वस्ली मर्द होऊन विचारांत पडले आहेत. त्रिवर्ग सरदार सामन्याास येणार तेव्हां झगडा रगडा आहे. ता. ४ सप्टेंबर रोजीं सिंदे-भोसल्यांचा मुक्काम पैठणजवळ आला. गंगा उतरून पुण्यास दसऱ्यास जावें असा बेत आहे. गंगेवरून खंडोपंतास बोलणें करण्याकरतां पुण्यास रवाना केलें. बोलण्यांतील भाव कीं, इंग्रजांस निरोप द्यावा म्हणजे सारे सरदारांचा समेट होईल. नाहीं तर मराठे हातीं लागत नाहींत. श्रीमंतांस बहुत विचार पडला आहे. वस्लीची फौज पुढें गेली होती त्यांची आघाडी पिछाडी मारून बहुत उपद्रव केला.’

युद्धारंभींच स्टीव्हनसनला वस्लीनें अजिंटा घांटाकडे पाठविलें होतें. ‘ तो फुलंब्री पावेतों गेला तों तेथें सिंदे भोसल्यांकडील सदाशिवराव पेंढार व फौज घेऊन कहीम उपद्रव करूं लागले. त्यांनीं हजार पांचशें घोडे इंग्रजांचे आणिले. एके दिवशीं लढाई दिली त्यांत एक पलटण मारिलें. पुनः लढाई औरंगाबादेजवळ झाली, आणखी एक पलटण मारिलें. एका पलटणाचे लोक बंदुका टाकून गेले. हें वर्तमान ऐकून वस्ली दरमजल टोक्यावर गेले. तों गोपाळराव चिटणीस सावध होऊन त्याचे सामन्याास आले. दुसरे दिवशीं लढाई झाली. वस्लीचे तीनशें स्वार जायां झाले. यामुळे वस्ली खपा आहेत.’ ता. १० सप्टेंबर पावेतों सिंदे भोसल्यांचा मुक्काम जालनापुरनजिक डोंगरगांवावर होता. त्यांचे व इंग्रजांचे मध्यें १४ कोसांचें अंतर होतें. नेहमीं गोळागोळी चालू होती. एके दिवशीं लढाई झाली तींत २५-३० गोरे ठार व इकडीलही तितकेच कामास आले. १० सप्टेंबर रोजीं भोसल्यांनीं होळकरास आणण्यासाठीं मल्हार शामजीस त्याजकडे रवाना केलें.

‘ वस्लीबहाद्दर खंडक्याहून (?) कूच करून ११ सप्टेंबर रोजीं आंबेड येथें आले. स्टीव्हनसनचे लष्करांत महर्गता बहुत, त्याचे मागें सडी फौज लागली आहे. सिंदे यांनीं जालनापुर पुनः घेतलें. इंग्रजांकडील हजार बाराशें मनुष्य कापिलें. तमाम पेंढाऱ्यांनीं रसद बंद केली. त्यावरून वस्ली अंबेडाहून पैठणास येऊं लागले. तेव्हां सरदारांकडील फौजांनीं येऊन गांठ घातली. लढाई होऊन वस्ली पैठणावर आले. सिंद्याकडील गोपाळराव व भोसल्याकडील विठ्ठलराव वस्लीचे पिच्छावर आहेत. होळकर नर्मदा उतरून महेश्वराकडे गेल्याची बातमी आली.’