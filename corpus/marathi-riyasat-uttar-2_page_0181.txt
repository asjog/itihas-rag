खवळून बेफाम झाला. बादशहाची कड घेणाऱ्या सर्व लोकांस पकडून बांधून तो बोलला, ‘माझ्या फौजेस खर्चास पाहिजे, आतांचे आतां पैसा द्या.’ त्यावर बादशहा नाइलाजानें म्हणाला, मजजवळ तर पैसा नाहींच; पण तुम्हांस कोठें दिसत असेल तर वाड्यांत शोधून सांपडेल तें घ्या.’ अशी उभयतांची पुष्कळ बाचाबाची होऊन पुढें बादशहा अंत:पुरांत गेला.

दुसरे दिवशीं सकाळींच हे बंडखोर विशेष तयारीने पुनः वाड्यांत घुसले. बादशहास सिंहासनावर बसवून त्यास त्यांनीं घेरा घातला; आणि शहाजादे वगैरे दुसरी मंडळी जवळ होती त्यांस जनानखान्यांत घालवून लगेच नजीकच्या सलीमगडांतून बेदरबख्तास पुढे आणून, ते बादशहास दरडावून बोलले कीं, ‘सोडा तें सिंहासन व उतरा खालीं.’ बादशहा बोलला, ‘प्रथम माझ्या पोटांत खंजीर खुपसून जीव घे, मग काय तें कर.’ त्याबरोबर गुलाम कादर बादशहास मारण्यास पुढें धावणार, इतक्यांत खोजानें पुढें होऊन त्याचा हात धरिला आणि बादशहास सांगितलें, ‘प्रसंग बेतला आहे तर तुम्ही या वेळीं निमूटपणें खालीं उतरा.’ हें ऐकून बादशहा सिंहासन सोडून जनानखान्यांत गेला. त्याबरोबर त्या बंडखोरांनीं बेदरबख्तास तख्तावर बसवून नजरा केल्या, आणि शहरांत त्याची द्वाही फिरविली. गुलामानें बेदरबख्तापासून आपल्या फायद्याचे वाटेल तसे हुकूम लिहून घेतले; आणि शहाआलमच्या मंडळीस सलीमगडांत घालवून मुख्य वाडा नवीन बादशहास राहण्यास दिला.

गुलाम कादराचे अत्याचार आतां इतके सुप्रसिद्ध झालेले आहेत कीं, त्यांचें संपूर्ण वर्णन येथें देण्याचें कारण नाहीं. शिवाय उपलब्ध मराठी कागदांत तारीखवार हकीकती दिलेल्या आढळत नाहींत. निरनिराळ्या ठिकाणीं निरनिराळीं वर्णनें गोळाबेरीज म्हणून दिलेलीं आढळतात. ‘खजाना तोफखाना वगैरे तमाम लुटला, तेव्हां अवघी पन्नास लक्षांची मालियत रोहिल्याचे हातास लागली. बादशहास कैद करुन गुलामानें स्वतः आपल्या खंजिरानें डोळे फोडीले आणि विचारलें जे, पैका कोठें आहे तो सांग, नाहीं तर मारूं.’ यावर पैका नाहीं, इच्छेस येईल तें करणें, असें बोलले. तीन दिवसपर्यंत अन्नपाणी दिल्हें नाहीं. चार शहाजादे कोठीवरून पडून मेले. कित्येक गुलाम कादराच्या पायां पडून कैदेत राहिले. स्त्रियांचे झाडे घेऊन बेअबरू करून एकेका वस्त्रानिशीं बाहेर काढून दिल्या. कांहीं स्त्रिया रोहिल्यांनीं नेल्या. मलिकाजमानीशीं पैक्याबद्दल बेअदबी फार केली.