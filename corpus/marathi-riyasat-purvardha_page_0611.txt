त्याचा व कलुशाचा शिरच्छेद करविला ( ऑगस्ट १६८९ ). ग्रँट् डफ् म्हणतो, बिचाऱ्या कलुशावर स्वामिद्रोह केल्याचा आरोप करण्यांत येतो तो खरा नाहीं.

अशा प्रकारचे दोन भिन्न लेख उपलब्ध आहेत, आणि त्यांची एकवाक्यता करणे कठीण आहे. वरील दोघांशिवाय औरगजेबाबरोबर असलेल्या बुंदेले सरदारानें संभाजीची हकीकत लिहिली आहे. परंतु तिच्यावरूनही खऱ्या प्रकाराचा निर्णय होत नाहीं. तथापि वर सांगितलेल्या चार प्रश्नांची पृथक्पणे उत्तरें देणें शक्य आहे.

पहिला प्रश्न.—संभाजीस कोणीं पकडिलें ? ऑर्म कोणाचेंच नांव देत नाहीं. बुंदेले म्हणतो खानजमान नामक मोगलांच्या सरदारानें संभाजीस पकडिलें, चिटणीस आपल्या बखरीत ईलाचीबेग यानें संभाजीस पकडल्याचें लिहितो. डफनें तक्रीबखान व त्याचा मुलगा इख्लासखान अशीं नांवें दिली आहेत. रत्नागिरि गॅझेटियरमध्यें मुकर्रबखानानें संभाजीस पकडिलें असें लिहिलेलें आहे.

ह्या सर्व नावांची एकवाक्यता खाफीखानाच्या लेखावरून करितां येते. ( एल्यट भाग ६, पृष्ठ ३३७-३४० ). शेख निजाम हैदराबादी नांवाचा एक शूर सरदार कुतबशाहीत होता. गोवळकोंड्यास औरंगजेबानें वेढा घातला, तेव्हां कुतबशहाचे कित्येक सरदार धन्यास सोडून औरंगजेबाकडे आले, त्यांत हा प्रमुख होता. औरंगजेबानें लगेच त्या सरदारास तकरीबखान हा किताब व पंचहजारी मनसब दिली. ह्यानें चांगला पराक्रम केल्यावरून त्यास पुढें मुकर्रबखान हें दुसरें नांव व कोल्हापुर प्रांताचा कारभार देऊन बादशहानें संभाजीवर नजर ठेवण्यास पाठविलें. त्यानें पन्हाळ्यास वेढा घातला, आणि संभाजीची खबर आणण्या-साठीं जिकडे तिकडे गुप्त हेर रवाना केले. संभाजी कोठें आहे, ही खबर लागतांच, मुकर्रबखान, त्याचा मुलगा इखलासखान व दुसरे मुलगे आणि पुतण्ये, दहाबारा खास नोकर, व दोन तीनशें घोडेस्वार, अशा मंडळींनीं एकाएकीं संभाजीवर येऊन त्यास पकडिलें. ह्या पराक्रमाबद्दल बादशहानें खूष होऊन मुकर्रबखानाची मनसब एक हजार वाढविली, आणि त्यास खानजमान फत्तेजंग असा किताब व मौल्यवान बक्षिसें दिलीं. त्याचा मुलगा इख्लासखान संभाजीस पडकडण्याचे कामीं उपयोगी