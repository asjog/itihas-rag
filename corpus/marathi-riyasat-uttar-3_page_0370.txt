यशवंतरावाची भेट झाली. दोस्ती होऊन लेकसाहेब दिल्लीकडे गेले. युद्धारंभीं होळकराची फौज सत्तर हजार व १०० तोफा इतकी होती ती अखेरीस पंधरा हजार व २० तोफा एवढी राहिली.

वस्लीचें चढाऊ धोरण सुटल्यापासून इंग्रज सरकार आपला बचाव करील ही दौलतदारांची आशा सुटली, आणि ते आपआपल्या बचावास लागले म्हणून होळकरासारख्यास मदत करण्याला कोणींच तयार होईनात. त्यानेंही पाहिलें कीं शक्य तितका फायदा करून घेण्याची ही संधि आहे. अशा विचारानें त्यानें लेककडे समेटासाठीं माणसें पाठविलीं. इकडे होळकराची समजूत घालून कसें तरी युद्ध संपवावें असा ग० ज० चा हुकूम लेक यास असल्यामुळें, तह ठरण्यास विलंब लागला नाहीं. व्याम नदीच्या कांठीं राजपूर घाट येथें ता. २४-१२-१८०५ रोजीं तह कायम झाला. सर्जेराव घाटग्यास आश्रय देऊं नये असें कलम तहांत प्रथम घातलें होतें, पण त्यामुळे भानगडी उपस्थित होण्याचें लक्षण दिसल्यावरून तें गाळण्यांत आलें. तहाचीं मुख्य कलमें पे. अ. पृ० १३६ वर आहेत तीं पाहावीं. त्यांवरून दिसून येईल कीं, होळकराचा पूर्वींचा सर्व प्रदेश त्याजकडे कायम राहिला. बुंदेलखंडांतील कुंचचा जिल्हा यशवंतरावाची कन्या भीमाबाई इजला जहागीर म्हणून देण्यांत आला. महादजी शिंद्याची कन्या बाळाबाई इला इंग्रजांनीं जहागीर दिली तसाच हा प्रकार होता. तह ठरल्यावर यशवंतराव परत येऊं लागला, तेव्हां रस्त्यांत जयपुरचे राजाकडून १८ लाख खंडणी त्यानें बोलबोल म्हणतां वसूल केली, असें इंग्रजी लेखांत आहे. त्यासंबंधानें भवानी शंकर लिहितो, ‘यशवंतराव रोहतक येथून निघून आसमंतांत चांगल्या बहादुर सैन्यासह दाखल झाले. प्रत्येक गांवांतून लाख रुपये मामलत घेत गेले. हिंदुस्तानी रिसालदारांनीं तनखा मिळण्याबद्दल बंड व फिसाद केला. तीन दिवस धरणें दिलें. त्यांस तनखा देऊन समजूत केली. पुढें जयपुर व जोधपुर यांजमध्यें युद्धाग्नि पेटला होता, त्यांत जयपुरच्या राजानें दहा लाख रुपये नजराणा देऊन यशवंतरावाची कुमक घेतली; आणि आपलीं घरचीं माणसें जोधपुरास होतीं तीं बोलावून घेतलीं; आणि कोणाकडेही सामील न होतां तटस्थ राहिले.’

सिंदे होळकरांचे तह ठरत असतां राजपूत राजांना करारानें दिलेला आश्रय काढून घेऊं नये असा जोराचा आग्रह से० लेकनें धरला; आणि आपलें असें मत निक्षून लिहून पाठविलें, कीं चंबळच्या पलीकडील संस्थानिक ब्रिटिश कक्षेंतले समजावे हें पूर्वींचें धोरण बिलकुल बदलूं नये. बुंदी, जयपुर, माचेडी वगैरे ठिकाणचे राजे इंग्रजांचे