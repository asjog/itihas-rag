येथें देण्याचें प्रयोजन नाहीं. चतुरसिंग भोसल्यास जवळ बोलावून त्यास पांच हजार
फौज ठेवण्याचा बाजीरावानें हुकूम केला. या नवीन सरदारांस खर्चासाठीं सरंजाम
नेमून दिले, ते सर्व कागदावर राहिले. सरंजामाचा पैसा उगवून लोकांच्या पदरांत
पडेल तेव्हां लोक घरांतून बाहेर पडणार ! सिंध्यानें आपला भरंवशाचा इसम निंबाजी
भास्कर यास बाजीरावाजवळ मुद्दाम ठेविलें होतें, तो व बाळोजी कुंजर हेच बाजी-
रावाची सर्व व्यवस्था लावीत होते. ‘ बाजीरावाचा मावसभाऊ गोविंदराव परांजपे
यास नव्या तोफा पाडण्याची आज्ञा झाली. त्यावरून परांजपे यांनीं पर्वतीखालीं रम-
ण्यांत तोफा ढाळण्याचा कारखाना जारी केला आहे.’ जणूं काय तोफांचा कारखाना
म्हणजे फुलांच्या माळाच होत. या तजविजी चालू असतांच कोंकणांत पळून जाण्याची
तजवीजही बाजीरावानें भरपूर ठेविली होती. जी कांहीं थोडी फौज पुण्यास जमली
ती पांडोजी कुंजर याच्या हाताखालीं देऊन फत्तेसिंग मान्याच्या पारिपत्याकरतां त्यानें
रवाना केली.
 बाजीराव सर्वथैव बाळोजी कुंजराच्या तंत्रानें चालत होता. बाळोजी व त्याचे साथी-
दार होळकराचे पक्के द्वेष्टे होते. म्हणून होळकराच्या बोलण्याकडे त्यांनीं बिलकूल लक्ष
दिलें नाहीं. उलट पदोपदीं ते त्याचा अपमान करीत गेले. होळकराचा वकील पाराजी-
पंत पुण्यास आला त्याच्याशीं सामान्य शिष्टाचार सुद्धां बाजीरावानें पाळला नाहीं. जून,
जुलाई व ऑगस्ट हे तीन महिने होळकराचा मुक्काम खानदेशांत होता. तेवढ्या अवधींत
त्याच्या सरदारांनीं सर्व मुलूख वैराण करून सोडला. पारोळ्यांतून दोन लाख वसूल
केले. एरंडोल जाळून लुटून नाहींसें केलें. यशवन्तरावाच्या सरदारांत फत्तेसिंग माने हा
मोठा धाडसी, खाष्ट व दक्षिणचा पूर्ण माहितगार होता. त्यानें आघाडीचा मान
पत्करिला. गणपतराव नारायण व शहामतखान हे नासिक प्रान्तीं आले. माने व
आबाजी लक्ष्मण लाड ( लखबा दादाचा मुलगा ) यांनीं अहमदनगर प्रान्तांत
लुटालूट केली. नगरचा किल्ला व दहा लक्षांचा मुलूख बाजीरावानें सिंध्यास दिलेला
असल्यामुळें तो लुटण्यांत होळकरास विशेष अभिमान वाटला. जांबगाव, चांभार-
गोंदें, सिद्धटेक पर्यंतचा सर्व मुलूख मान्यानें जाळून लुटून फस्त केला. बळवन्तराव
नागनाथ, रायाजी व रामजी पाटील, मानाजी शेटे व निंबाजीपंत इत्यादिकांचे वाडे
वामोरी वगैरे ठिकाणीं होते ते सर्व अग्नीच्या भक्ष्यस्थानीं पडले. महादजीनें बांधलेला
जांबगांवचा सुंदर वाडा आबाजी लक्ष्मणनें खणून काढिला. पुणे प्रान्तांत येऊन
मान्यानें गार दौंडावर तळ दिला.