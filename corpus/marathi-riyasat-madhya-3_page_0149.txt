पानपतच्या भयंकर परिणामाची मीमांसा पुढें कैक वर्षे व अद्यापपावेतों
चालू राहून अनेक आख्यायिका, प्रवाद, व कल्पना यांची भर पडून मूळचें
सत्य पुष्कळसें लोपून गेलें आहे. रघुनाथराव कर्ज करून आल्याबद्दल त्याचे व
सदाशिवरावाचें कडाख्याचे भांडण होऊन, पेशव्यानें सदाशिवरावास मुद्दाम
या स्वारीस पाठविले आणि गोपिकाबाईनें नवऱ्याचें मन वळवून त्याचे जोडीस
विश्वासरावास दिले, असे अनेक प्रवाद आहेत. वास्तविक प्रकार विशिष्ठ
आधारांनीं सिद्ध होईल तेवढाच जमेस धरून बाकीचा मनांतून सर्वथैव काढून
टाकिला पाहिजे. पैशव्यांनी सर्व साधक बाधक गोष्टींची शांतपणें
निरनिराळ्या इसमांशी वाटाघाट करूनच सदाशिवरावास या स्वारीवर
मुख्य नेमिलें. रघुनाथराव कर्ज करून आला एवढ्याचमुळे तो नालायक
ठरला असें नाहीं, तर गेल्या सात आठ वर्षात उत्तरेंत जी. अव्यवस्था माजली
तीस मुख्य कारण रघुनाथरावाचा नाकर्तेपणा हैं या वाटाघाटींत आजपर्यंतच्या
कागाळ्यांवरून पूर्ण सिद्ध झालें. मात्र त्याची उघड चिकित्सा या प्रसंगी
सदाशिवरावानें केली. सर्वांस धाकांत ठेवून अनेक भानगडी मिटावण्याचा उरक
सदाशिवरावासच होता. युद्धकला, हिशेब, लेखनचातुर्य, धाक इत्यादि बाबतींनीं
असले मोठें काम अंगावर घेण्यास त्याच्या इतका लायक इसम महाराष्ट्रांत
दुसरा नव्हता. पेशव्यानें त्यास खर्चासाठी एक कोट रुपये व मुबलक
साहित्य दिलें, यावरून नुसत्या कर्जावरून रघुनाथरावास बाजूस सारिलें हैं
संभवत नाहीं. पेशव्याचें वैभव या वेळीं उच्च प्रतीचें असून त्यास पैशाची
अडचण नव्हती. स्वारीस निघाल्याबरोबर एक एक प्रकरण सदाशिवराव
किती नेटानें उरकूं लागला आणि हरएक कामाची व्यवस्था लावण्यांत त्यानें
किती श्रम घेतले हैं पाहिलें म्हणजे त्याच्या उद्योगाची हद्द वाटते. उलट
पक्षी रघुनाथरावासंबंधी खालील उल्लेख उपलब्ध आहे. 'दमाजी गायकवाड
छावणीस गेले. प्रस्तुत दरबारी कारभार दादासाहेबांकडे आहे. दोन प्रहर-
पावेतों स्नानसंध्या. तृतीय प्रहरी कारभार करणार. लोकांचा परिणाम
कैसी लागतो ! भाऊसाहेब सर्वश होते'
