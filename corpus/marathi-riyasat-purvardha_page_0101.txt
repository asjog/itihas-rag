झाला. वार्तिककार वररुचि तो हा नव्हे. वरील चार भाषांपैकीं महाराष्ट्री हीच अधिक सुधारलेली व विस्तृत होती. तिचा प्रचार महाराष्ट्रांत व महाराष्ट्राबाहेर गुजराथ व माळवा ह्या प्रांतांतही होता. शौरसेनी मथुरेच्या बाजूस, व पैशाची सिंध, पंजाब, काश्मीर ह्या प्रदेशांत चालू होती. मागधीचा विस्तार पूर्वेकडे होता. या प्राकृत भाषांपासून हल्लींच्या भाषा निघाल्या. महाराष्ट्रीची कन्या मराठी; शौर्यसेनीची व्रजभाषा व हिंदी; मागधीची बंगाली; आणि पैशाचीपासून काश्मिरी, मुलतानी, व सिंधी ह्या भाषा उत्पन्न झाल्या.

महाराष्ट्री भाषा इ. स. ६०० पावेतों महाराष्ट्रांत प्रत्यक्ष वापरण्यांत येत असे. ही फार ऊर्जित दशेला आलेली होती. महाराष्ट्रांतील लोक पहिल्यापासून हुशार व विद्यासंपन्न असल्यामुळे महाराष्ट्रीचा उत्कर्ष विशेष झाला. लोकांचा स्वभाव नेहमीं भाषेंत उतरत असतो, हें तत्त्व ध्यानांत ठेविलें म्हणजे मराठी भाषा व मराठे लोक, यांचा परस्परावलंब ध्यानांत येईल. महाराष्ट्री भाषेंत पुष्कळ ग्रंथरचना झालेली असून, साहित्यकारांनीं तिची महती वर्णिलेली आहे. इ. स. च्या पहिल्या शतकांत शालिवाहन वंशांतील हाल राजानें ‘ सत्तशती ’ नांवाचा शृंगारपर सुभाषितांचा ग्रंथ आर्यावृत्तांत लिहिला. तो मोठा सरस असून, हल्लीं छापलेलाही आहे. ह्या ग्रंथाविषयीं अनेक प्राचीन विद्वानांनीं आदरोद्गार काढिले आहेत. ‘ सेतुबंध ’ नांवाचें एक मंजुळ काव्य महाराष्ट्री भाषेंत कालिदासानें लिहिलेलें आहे. शालिवाहनांचे पदरीं गुणाढ्य नांवाचा प्रधान होता, त्यानें पैशाची भाषेंत बृहत्कथा नांवाचा एक प्रचंड ग्रंथ लिहिला होता. तो अस्सल उपलब्ध नाहीं, परंतु त्याचीं संस्कृत, तामीळ वगैरे रूपांतरें सांपडतात. संस्कृत नाटकांत कोणती प्राकृत भाषा कोणत्या पात्राला द्यावी याचे नियम ठरलेले आहेत. प्राकृत भाषांत प्रांतिक शब्द येऊन अपभ्रंश उत्पन्न झाले. अशा अपभ्रंशांचा उल्लेख दंडीनंतरच्या ग्रंथांत सांपडतो. त्यावरून इ. स. ६ व्या शतकापासून प्राकृताचे अपभ्रंश होऊन हल्लींच्या भाषा उत्पन्न होऊं लागल्या

रा. राजवाडे म्हणतात, ‘ गद्यांत लिहिलेले जुने मराठी ग्रंथ खालील विषयांवर आहेत:-वैद्यक, वेदान्त, भारतादि इतिहास, गणित व फळ-ज्योतिष, धर्मशास्त्र, बखरी व कागदपत्रें, ताम्रपट व शिलालेख, यात्रा-