आरंभापासून जीं विघ्नें येत गेलीं, त्यांतलें शेवटलें म्हणजे या रेमंडचा अकालीं मृत्यु होय.

जॉर्ज टॉमस.—हा ऐरिश गृहस्थ एकांड्या शिलेदारासारखा अठराव्या शतकाच्या अखेरीस प्रसिद्धीस आला. स. १७८२ सालीं एका इंग्रज लढाऊ जहाजावर मद्रासेस येऊन, कांहीं काळ कर्नाटकांत भटकून पुढें बेगम समरूजवळ नोकरीस राहिला. पांच वर्षे तिच्या नोकरींत असतां गोकुळगडच्या वेढ्याच्या प्रसंगीं स. १७८८ त त्यानें बादशहाचा जीव वांचविल्यामुळें त्याची वाहवा झाली. समरूच्या बेगमेशीं लग्न करण्याचा त्याचा विचार होता तो जुळला नाहीं, तेव्हां बेगमेस सोडून त्यानें आप्पा खंडेराव यांच्या पथकांत नोकरी धरली. तेव्हां पंजाबांत जालंदरजवळ हर्याना म्हणून परगणा आहे, तो जिंकून घेण्याची त्यास कामगिरी मिळाली ( स. १७९४ ). त्या कामगिरींत लूट करून त्यानें पैसा जमविला व फौज वाढविली. पानिपतच्या पश्चिमेकडील हंसी किल्ल्यापासून हर्यानापावेतोंचा प्रदेश त्यानें हस्तगत केला आणि स. १८०१ पावेतों दहा पलटणें व साठ तोफा एवढा एकट्याचा सरंजाम सजविला. वरील दोन स्थळांच्या दरम्यान जॉर्जगड नांवाचा एक किल्लाही त्यानें आपल्या नांवानें नवीन बनविला. पुनरपि बेगम समरूशीं त्याची दोस्ती बनली, आणि शिंद्याचा वजनदार सरदार अंबजी इंगळे याच्या तंत्रानें वागून त्यानें दौलतरावाच्या अमदानींत हळू हळू अटक पावेतों सर्व पंजाब प्रांत जिंकण्याची मनीषा धारण केली. टॉमसची ही चढती कळा पेरोनच्या डोळ्यांत खुपूं लागली. स. १८०१ त पेरोननें त्यास दरडावून आपल्या ताब्यांत दिल्लीस येण्याचें पाचारण केलें. तें त्यानें अमान्य करतांच पेरोन त्याजवर चालून गेला. दिल्लीच्या पश्चिमेस १८ मैलांवर बहादूरगड येथें उभयतांची गांठ पडली. कांहीं वेळ समेटाचें बोलणें चाललें तें फिसकटल्यावर पेरोननें आपले दुय्यम बूर्क्विन व स्मिथ यांस टॉमसच्या पाठीवर पाठविलें. हंसीच्या ठाण्यांतून टॉमसनें स्मिथचा पराभव केला. त्यानंतर बूर्क्विनचाही त्यानें जॉर्जगडाजवळ पराभव केला. तेव्हां पेरोनकडून जास्त फौज टॉमसवर चालून आली. इकडे टॉमसच्या मदतीस यशवंतराव होळकर चालून येत होता. टॉमस हंसी किल्ल्यावर राहिला. स्मिथ व बूर्क्विन यांनीं त्यास वेढा घातला; आणि आतां प्राणावर बेतणार असें दिसून येतांच तो बूर्क्विनला शरण जाऊन आपल्या खासगी ऐवजासह जीव बचावून कलकत्त्याकडे निघून गेला (ता.१-१-१८०२); आणि वाटेतच बऱ्हाणपुर येथें मरण पावला.