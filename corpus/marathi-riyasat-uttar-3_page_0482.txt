एलफिन्स्टनचा हा खलिता म्हणजे बाजीरावाची झणझणीत कानउघाडणी होय;
तिच्याकडे दुर्लक्ष केल्यामुळे प्रकरण विकोपास गेलें. वस्तुतः या खुनाचा उगम बाजी-
रावाकडून झाला असें मुळींच दिसत नाहीं. तितकें धाडस बाजीरावांत नव्हतें आणि
खुनापासून त्याचा कांहीं फायदाही नव्हता. मात्र खुनाचे प्रकरण खुद्द आपल्याच
अंगावर येईल अशी कल्पना त्यास झाली नाहीं. खुनाचा घाट रचला जात आहे याची
पूर्ण माहिती त्यास असली पाहिजे, आणि इच्छा असती तर खून न होऊं देण्याचे
सामर्थ्यही त्यास होतें; म्हणून परभारें खून होतो आहे तर होईना ! इतकाच आरोप
बाजीरावावर येणें शक्य आहे. खून मुख्यतः त्रिंबकजीनें करविला. त्यास भरपूर
प्रोत्साहन बडोद्यांतून मिळालें. मूळ कल्पना बडोदेकर मंडळीची, त्याचें साहित्य सिद्ध
केलें त्रिंबकजीनें, आणि माहिती असून दुर्लक्ष केलें बाजीरावानें, असा निर्णय
पुराव्यावरून देतां येईल. गुजरातचा ताबा पेशव्यास हवा होता, आणि शास्त्री दूर
झाल्याशिवाय गायकवाडींत पेशव्यांचा रिघाव झाला नसता. कोणीकडून तरी इंग्रजांचें
नाक कापून गायकवाडांच्या साह्यानें गुजरातेतून इंग्रजांस बाहेर काढावें असा
त्रिंबकजीचा मनोदय या प्रकरणांत दिसून येतो. प्रकरण भलत्याच विकोपास जाईल
अशी अटकळ त्यासही झाली नाहीं. एल्फिन्स्टननें मात्र या बनावाचा फायदा घेऊन
तैनाती फौजेची एक तुकडी पुण्यास आपल्या जवळ आणिली, आणि बाजीरावास
गुन्ह्यांत न गोवतां परभारें त्यास शह दिला. वरील खलित्यानें बाजीराव अगदीं गोंध-
ळून गेला; आणि तुम्ही आम्ही समक्ष भेटून निकाल करूं, असा मोघम जबाब
त्यानें रेसिडेंटास पाठविला. भेटीचा दिवस नेमला तोही पुष्कळ अवधीचा. एल्फिन्स्टननें
कळविलें भेट हवी असेल तर ती ताबडतोब व्हावी, आणि भेटीच्या प्रसंगीं त्रिंबकजी
हजर असतां नये. त्यावर दोन दिवसांनी बाजीरावानें सदाशिव माणकेश्वराबरोबर
कळविलें, की 'आमचे मतें खुनाचे प्रकरणांत त्रिंबकजीचें अंग अगदीं नाहीं. केवळ
तुमच्या मर्जीसाठीं आम्ही त्यास अटकाव करण्यास कबूल आहों. एल्फिन्स्टननें ती
गोष्ट मान्य केली, परंतु बाजीरावानें पुनः टाळाटाळी चालविली, इकडे या अवधींत
बापू मैराळ व दुसरी बडोदेकर मंडळी यांचा त्रिंबजीनें अत्यंत छळ चालविला.
त्यांस पुण्यांत राहणे धोक्याचे वाटून ते इंग्रजी हद्दींत रेसिडेंटाच्या आश्रयास जाऊन
राहिले. त्यांची पुष्कळशी मंडळी त्रिंबकजीनें फितूर केली. बापू मैराळ रेसिडेन्सींत
राहण्यास जाऊं लागला, तेव्हां त्याच्या फितुरलेल्या मंडळींनी पगारासाठीं त्याची
अडवणूक केली, तेव्हां एल्फिन्स्टननें सव्वा लाख रूपये भरून बापू मैराळाची सुटका
