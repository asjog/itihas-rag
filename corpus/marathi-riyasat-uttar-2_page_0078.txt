काल कळविलीच आहे. या वेळीं मला दिल्लीचे कामांत हात घालण्याची सोय नाहीं याचें वाईट वाटतें. पैसा नाहीं व येथील वजिराचे कर्जाची वाट कशी करावयाची, याचीच विवंचना आहे. बादशहा मराठ्यांचे किंवा शीखांचे जाळ्यांत अडकला जाणार. मी त्यांत हात घालावा तर शिंदे चिडणार. कारण दिल्लीचा उद्योग सर्वथैव आपल्या क्षेत्रांतला असें तो समजतो. अगोदरच माझ्यासंबंधानें त्याचें मन कलुषित झालें असून कोणी लबाड लोक खोटींनाटीं पत्रें लिहून आगींत तेल ओतण्यास कमी करणार नाहींत. जवानबख्त यास अफरासिआबखानाचा कारभार नको आहे. म्हणून तो आमच्या मदतीची अपेक्षा ठेवितो. पण माझी या भानगडींत पडण्याची बिलकुल इच्छा नाहीं. इतक्या उपर गोष्टी कशा थरास जातील काय सांगावें ! ’ ( Dodwell ).

जवानबक्तानें लखनौ येथें हेस्टिंग्स्च्या वारंवार गांठी घेऊन आपणास दिल्लीस नेण्यासाठीं ब्रिटिश फौजेची अत्यंत काकुळतीनें याचना केली. महादजीशीं विरोध करावयाचा नसल्यामुळे फौज देण्याचें हेस्टिंग्स्नें साफ नाकारिलें. नंतर शहाजाद्यानें खर्चासाठीं नेमणूक करून मागितली. त्यावरून दरसाल चार लाखांची नेमणूक कंपनीच्या खर्चांतून हेस्टिंग्स्नें त्यास ठरवून दिली. केवढें औदार्य हें ! सालीना सव्वीस लाखांची नेमणूक दिवाणी घेतांना बादशहास करार करून दिली ती पुढें बादशहा मराठ्यांकडे गेला म्हणून इंग्रजांनीं बंद केली. त्यावर कोठें आतां पंधरा वर्षांनीं चार लाख सोडण्याची त्यांस उपरति झाली. ही भीक सुद्धां बिचाऱ्या शहाजाद्यास फार वर्षे लाभली नाहीं. स. १७८८ तच तो मरण पावला. लखनौहून महादजीकडेच शहाजाद्याची विशेष शिफारस हेस्टिंग्स्नें केली, त्यावरून पुढें त्यास महादजीनें दिल्लीस बोलावून घेतलें. पण तेथें बापलेकांचा जम बसला नाहीं. या बाबतींत इंग्रज वकील पामर स. १७८५ त लिहितो. ‘ बादशहा आतां वृद्ध व असमर्थ होत चालला असल्यामुळे या शहाजाद्यासच आपले लगामी ठेवण्यांत आपलें हित आहे. शहाजादा आपल्याकडे आहे तोंपर्यंत महादजीचा डाव पुरा झाला असें म्हणतां येणार नाहीं, त्यामुळे आपल्यावरील एका संकटाचें परभारें निवारण होईल. ’ ता. ८-३-१७८७ च्या कलकत्ता गॅझेट पत्रांत पुढील मजकूर प्रसिद्ध झाला. ‘शिंद्यांचें बस्तान उखडून काढण्यासाठीं आपण जाऊन बादशहास हाताखालीं घालावें अशीं पुष्कळांची टोंचणी लागली आहे. पण हें जोखीम अंगावर घेणें इंग्रजांस बिलकुल श्रेयस्कर नाहीं. त्यामळें हिंदी लोक निष्कारण आपल्यावर रुष्ट होतील. ’ ( Franklin ).