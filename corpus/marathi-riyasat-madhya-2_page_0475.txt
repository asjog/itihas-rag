ही मात्र या मेहुण्याच्या ताब्यांत इंग्रजांस आढळलीं. ॲडमिरल बॉटसननें त्यांची किल्ल्यांत भेट घेतली. त्यास तो देखावा फारच हृदयद्रावक वाटला. वॉटसन आंत येतांच त्याजपुढें सर्वांनीं जमीनीस डोकें लावून नमस्कार केला; त्या वेळीं त्यांच्या डोळ्यांतून अश्रुवर्षाव सारखा चालला होता. वॉटसननें त्यांस सांगितलें, ‘ तुम्ही घाबरूं नका, आतां तुम्हांस कोणतीही इजा पोंचणार नाहीं. आमचा आश्रय तुम्हांस आहे. ’ तें ऐकल्यावर त्यांनीं त्यास पुनः वंदन केलें. तुळाजीच्या आईस या शब्दांनीं ज्यास्तच गहिवर आला. ती ह्मणाली. ‘ आतां आम्हांस कसचा राजा व कसचीं मुलें आणि या मुलांमुलींस बाप तरी कोण ! ’ वॉटसन बोलला, ‘ मीच आतां तुह्मा सर्वांचा बाप व संरक्षक आहे. ’ त्याबरोबर तुळाजीचा सहा वर्षाचा मुलगा होता तो वॉटसनचा हात धरून ह्मणाला, तुह्मी तर आतां माझे बाबा.’ हे त्या मुलाचे शब्द ऐकून वॉटसनलाहि गहिवर आल्याशिवाय राहिला नाहीं. वॉटसनचे मनांत त्या सर्वांस मुंबईस नेऊन आपल्या ताब्यांत सुरक्षित ठेवावें असें होतें. परंतु त्यांचें न ऐकतां, तुळाजीचा निरोप आल्यावरून ती सर्व मंडळी किल्ल्यांतच राहिली. पुढें तुळाजीबरोबर त्या सर्वांस कैदेत ठेवण्यांत आलें. तुळाजी नानासाहेबांस शरण गेला आणि आइव्हस लिहितो, ‘ विजयदुर्गांत जी अपार संपत्ति होती ती त्यानें पेशव्यास दाखवून त्याची कृपा संपादन केली. कारण इंग्रजांस त्या किल्ल्यांत एक लाख पौंडाहून ज्यास्त द्रव्य मिळालें नाहीं. तुळाजीस बंडखोर समजून कैदेत ठेवण्यापलीकडे ज्यास्त कडक शिक्षा पेशव्यानें केली नसती ’ व केली नाहीं, हें आइव्हस यास माहीत नाहीं. किल्ल्यांत १० इंग्रज व तीन डच गृहस्थ तुळाजीनें कैद केलेले वॉटसन यास सांपडले, त्यांची नांवें Ives नें दिलीं आहेत. आंग्र्याचे देवघरांत एक मुसलमानी अक्षरांचें कवच किंवा ताईत इंग्रजांस मिळाला, त्याचे चित्र व त्याजवरील लेखाचा अर्थ आइव्हजनें या पुस्तकांत दिलेला आहे.