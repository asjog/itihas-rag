सेनाध्यक्ष पेरोन हिंदुस्थानांत राहिला. निजाम व त्याचा पुण्यांतील दिवाण मुशीरन्मुल्क, इंग्रज, बाजीराव, कोल्हापुरकर छत्रपति, जंजिरेकर हबशी, टिपू सुल्तान, नागपुरकर रघूजी भोसले या बाहेरच्या आणि खुद्द पुण्यांतील हुजरातीचा अंमलदार बाबा फडके व तुकोजी होळकर इतक्यांशीं नानांचें संधान चार महिने चालून तें दसऱ्याचे सुमारास परिपक्क झालें. मानाजी फाकडे, बजाबा शिरोळकर, सर्जेराव घाटगे, बाळोजी कुंजर इतके व आणखी नानाचे पुष्कळच हस्तक ठिकठिकाणीं राहून या कारस्थानाची सिद्धता करीत होते. शिवाय आणखी लहान मंडळी यांत पुष्कळ खपत होती. कारस्थान या दृष्टीने नानाच्या या उद्योगास त्याच्या आयुष्यांतील सर्व प्रसंगांत प्रथम पद दिलें पाहिजे.

जूनचे आरंभीं सिंद्यानें आपला एक कंपू निजामाचा परिंडा किल्ला काबीज करण्याकरितां खाना केला; परंतु किल्ल्याच्या जवळ आल्यावर कंपूस बातमी कळली कीं, निजामाची व इंग्रजांची फौज आपणावर चालून येणार. त्यावरून सिंद्यानें आपला कंपू लगोलग परत बोलाविला. निजमाशीं व इंग्रजांशीं केलेल्या नानाच्या दोन्ही मसलती बाळोबास उमगल्या. जंजिरेकर हबशानें नानास आसरा दिला आहे असेंही त्यास कळलें. तेव्हां तो म्हणाला, ‘काय चिंता आहे ! दोघांचेंही पारिपत्य करूं. टिपूची फौज आल्यास तिचा बंदोबस्त परशरामभाऊंनीं करावा. इंग्रज व निजाम आम्ही पाहून घेऊं.’ इंग्रजांनीं मॅलिटचे मार्फत सिंद्याशीं बोलणें लाविलें कीं, नाना कारभारांत नको असतील तर नका घेऊं, परंतु त्यांना मेणवलीस अथवा मर्जीस येईल तेथें राहूं देण्याचें ठरलें असतां, तुम्ही त्यांना पकडावयाकरितां फौज खाना करितां याचा अर्थ काय ? तुम्ही त्यांचे वाटेस जाऊं नये. ते फंदफितूर करणार नाहींत अशी हमी पाहिजे तर आम्ही देतों. नाना फडणीस यांनीं इंग्रजां जवळ साष्टीचें बोलणें लाविलें तेव्हां त्यांनीं उत्तर दिलें कीं, पूर्वी दादासाहेबांनीं राज्यांतील सहा आणे मुलूख इंग्रजांस देण्याचा करार लिहून दिला आहे, तसा तुम्हीं द्यावा. त्यावर नाना म्हणाले ‘आम्ही केवळ कारभारी, असा करार लिहून देणार आम्ही कोण ?’ त्यावर इंग्रजांनीं कळविलें, कीं ‘दादा साहेबांनीं ५७ लक्ष रुपये कर्जाचें खत लिहून दिलें आहे; त्याचा ऐवज तुम्ही द्यावा.’ ‘कारभार हातीं आल्यावर कर्जाचा ऐवज देऊं,’ असें नानानें कबूल केलें. तेव्हां ठाण्याचा किल्ला नानास राहण्यासाठीं इंग्रजांनीं खालीं केला. सिंद्याचें मुख्य सामर्थ्य दिल्लीचे प्रदेशांत होतें व बादशाह त्याचे कबजांत होता. तें सामर्थ्य नाहींसें करण्याकरितां इंग्रजांनीं तिकडच्या सरहद्दीवर आपली फौज जमाविली आणि सिंद्यास धाक घातला. या सर्व गोष्टी नानाचे चिथावणीनें झाल्या. त्यामुळे सिंदे, बाळोबा व भाऊ नानावर अत्यंत संतप्त जाहले.