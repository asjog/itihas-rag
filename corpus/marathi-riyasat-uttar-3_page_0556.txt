रोजीं आरबांनीं त्या इंग्रजांवर चालून घेतलें. तेव्हांपासून उभय पक्षांत कांहीं दिवस निकराचें युद्ध झालें, त्यांत पुष्कळ वेळां इंग्रजांचाच पराभव होत गेला. इतक्यांत तिकडे बाजीराव शरण गेल्यामुळें त्याचे पाठीवर असलेल्या इंग्रज फौजा मोकळ्या होऊन मालेगांवावर लढत असलेल्या इंग्रजांचे मदतीस आल्या. थालनेर येथें आरबांचा दुसरा एक जमाव होता, तो मोडून थालनेर हस्तगत करून तेथून त्या इंग्रज फौजा मालेगांवावर आल्या. तेव्हां मालेगांवच्या आरबांनीं शरणचिठ्ठी लिहून पाठविली. त्यावरून ता. १४-६-१८१८ रोजीं मालेगांवचें ठाणें आरबांनीं इंग्रजांचे स्वाधीन केलें, आणि राहिलेला पगार व वाटखर्ची घेऊन ते गांवोगांव निघून गेले. तथापि खानदेशांत इंग्रज सत्ता व्यवस्थित चालू होण्यास पुढें बराच काळ लागला. (Prinsep).

अशीरगड किल्ला युद्धारंभींच इंग्रजांनीं सिंद्याकडून आपल्या ताब्यांत मागितला, आणि सिंद्यानें त्याची सोडचिठी लिहून दिली, परंतु किल्लेदार यशवंतराव लाड किल्ला सहजासहजीं खालीं करून देणार नाहीं असें वाटल्यावरून इंग्रजांनीं त्याजवर हल्ला केला नाहीं. आपासाहेब व सीतू पेंढारी यांचा महादेवाच्या डोंगरांतून उठावा झाल्यावर ते दोघेही अशीरगडाकडे आले. यशवंतराव लाडानें आपासाहेबास मात्र किल्ल्यांत घेतलें, आणि सीतूस आंत घेतलें नाहीं. इतक्यांत माल्कम फौज घेऊन अशीरगडाकडे आला, तेव्हां आपासाहेब वैराग्याचें सोंग घेऊन बाहेर पडला. अशा स्थितींत अशीरगड प्रथम हस्तगत केल्याशिवाय या बंडखोरांचा पाडाव होणार नाहीं असें जाणून, माल्कम व डोव्हटन किल्ल्यावर चालून गेले. प्रथम त्यांनीं किल्लेदारास दौलतरावाचा लेखी हुकूम आणून दिला, कीं किल्ला इंग्रजांचे हवालीं करावा. यशवंतरावानें होय म्हणून दिरंगाई चालविली आणि आपासाहेबास युक्तीनें बाहेर काढून दिलें. तेव्हां स. १८१९ फेब्रुवारी अखेरीस माल्कमनें किल्ल्यावर तोफा चालू केल्या; आणि कित्येक हल्ले चढविले ते यशवंतरावानें परत फिरविले. शेवटीं त्याचा नाइलाज होऊन त्यानें शरण जाण्याची बोली ठरविली आणि ता. २९-४-१८१९ रोजीं स्वतः स्वाधीन होऊन किल्लाही इंग्रजांचे हवालीं केला. किल्ल्यांत एक पेटी गुप्त कागदांची मिळाली तींत पेशवा, आपासाहेब व दौलतराव यांचा स्वदस्तुरचा पत्रव्यवहार माल्कम यास पुष्कळच मिळाला. त्यांच्या हातचीं पत्रें किल्लेदारास होतीं, कीं किल्ला इंग्रजांचे हवालीं करूं नये. याबद्दल इंग्रजांनीं सिंद्यास जाब विचारला असतां त्यानें हीं पत्रें आपलींच असें कबूल केलें, परंतु बाजीरावाच्या भिडेस्तव आपणास असें लिहावें लागलें, असें सांगून सिंदे म्हणाला, ' मीं बाजीरावास ग्वालेरीस बोला-