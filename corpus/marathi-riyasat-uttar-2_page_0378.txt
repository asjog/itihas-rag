परकीय असें शीख फौजेंत कांहीं नव्हतें. स्वतः रणजितसिंग साध्या शिपायाप्रमाणें सर्वाबरोबर कवाईत करी. अॅलर्ड व व्हेंचुरा हे नेपोलियनच्या हाताखालीं तयार झालेले होते, त्यांच्या कसबाचा उपयोग करून रणजितसिंगानें हिंदी अधिकारी तयार केले ते पुढें फार नामांकित झाले. मुखमचंद ( १८०६-१४ ). दिवाणचंद, सरदार न्याहालचंद, हरिसिंग नालवा व लेहनासिंग इत्यादि शीख सेनापतींची नांवे पंजाबांत महशूर आहेत. लेहनासिंगानें उत्कृष्ट तोफखाना तयार केला; परंतु अशाही फौजेचें सामर्थ्य शेवटीं इंग्रजांच्या प्रभावापुढें टिकलें नाहीं. सारांश, ही सर्व उदाहरणें ध्यानांत घेतल्यावर ही पाश्चात्य लष्करी पद्धत हिंदी लोकांस अपायकारक झाली असें अनेकांनीं प्रतिपादिलें आहे, तें मात्र बरोबर नाहीं. प्रत्येक प्रयोग निष्फल ठरण्याचीं कारणें वेगळी आहेत. पण तेवढद्यावरून पाश्चात्य लष्करी पद्धतच हिंदी लोकांस दुःसाध्य होती असे म्हणतां येत नाहीं. 'जयासारखा त्राता नाहीं,' या विधानांत जितका सत्यांश आहे, तितकाच ' अपशयासारखा मारता नाहीं, ' याही विधानांत आहे. निजामाच्या फ्रेंच फौजेवर मालकाचा ताबा बहुतेक नव्हताच म्हटला तरी चालेल. सिंद्याच्या फौजेवर जरी मालकाची हुकमत पुष्कळ होती, तरी पेरोनचा विश्वासघात व दौलतरावाची अकुशलता, यांमुळे इंग्रजांस त्यांचा पाडाव करणे सुलभ झालें. हैदर व टिपू यांस तर फ्रेंचांचा पाठिंबा बेताचाच होता. शीखांच्या पाडावाची कारणें तर अगदींच भिन्न आहेत. तथापि या पाश्चात्य पद्धतीच्या फौजांनी आपापल्या धन्याची कामगिरी कांहीं थोडी केली नाहीं, हेंही ध्यानांत ठेविलें पाहिजे. महादजीस उत्तर हिंदुस्थानचे स्वामित्व मिळालें, निजामाचें अर्धशतकपर्यंत रक्षण झाले, हैदर-टिपूनींही तीस वर्षे इंग्रजांस दमविलें, हा प्रभाव पाश्चात्य पद्धतीचाच होय. नुसत्या जुन्या गनिमी दौडींनी या गोष्टी बिलकूल साध्य झाल्या नसत्या. उत्कृष्ट शिपाई, उत्तम शस्त्रास्त्रं व निपुण सेनानी, या तीन गोष्टींची जरूर कोणत्याही लष्करास नेहमींच असणारः त्यांत जितक्या अंशानें कमतरता पडली, तितक्या अंशाने अपयश येत गेलें, हा दोष त्या पद्धतीचा नव्हे, किंवा मराठ्यांचाही नव्हे. खोल विचार केल्यावर असे म्हणावें लागेल कीं, इंग्रजांनीं हिंदी लोकांस जिंकिलें तें मुत्सद्देगिरीच्या जोरावर फसवेगिरीनें जिंकिलें, लष्करी सामर्थ्यानें जिंकिलें नाहीं. हिंदी लोकांच्याच मर्दुमकीनें इंग्रजांनी हा देश जिंकिला, हैं सीलीचें प्रतिपादन यथायोग्य आहे.