पिंगळे व कुंजर हे आहेत. काळ फारच कठिण आला आहे. राज्य बिघडतेंसें भासतें. ’
बाजीराव वाटेल तसे पैसे लोकांकडून मागूं लागला, तेव्हांची हकीकत नारायण वैद्य
पुण्याहून आपल्या भावास लिहितो ती खासगी असल्यामुळे भरंवसे लायक आहे, ती
अशी (१-३-१७९८): ‘ आम्हास सरकारवाड्यांत बोलावून आणून आजपर्यंत ठेविलें.
आम्हीं त्यांस म्हणतों,-आम्हापासून पैका काय म्हणोन घेतां ? जर अपराधी आहों
तर मर्जीस येईल तें पारिपत्य करा. सरकारांत ओढ आहे, तुम्हीं सरकारचे चाकर,
जें मिळविलें तें द्यावें, असें म्हणूं लागल्यास, शपथपूर्वक आम्हीही देणार.
श्रम मोठाले म्हणून अधिक उणें मागूं लागल्यास आमचे जवळ द्यावयास नाहीं.
कोणाचें कर्ज करावयाचें नाहीं व मिळतही नाहीं. तेव्हां ईश्वरसत्तेनें दैवीं असेल तें
घडो. श्रीमंत पुण्यवान् दयाळु आहेत. जो जसी निष्ठा ठेवील त्यास तसें फळ येईल.’
ता. १५-४-९८ रोजीं मराठी राज्यांतील चाळीस वर्षांच्या घडामोडी पाहिलेला
पुरुष आपाबळवंत मेहेंदळे एकाएकीं आत्महत्या करून मरण पावला. ‘ आपासारखा
पुरुष होणें नाहीं. त्यांजपाशीं पैका मागों लागले, तेव्हां अब्रूसाठीं अमृतप्राशन
केलें, आणि देवाधीन झाले. ’ या किळसवाण्या कामांत पडण्याची ज्यांनीं तत्परता
दाखविली नाहीं, त्यांवरही सिंद्याची इतराजी लगोलग झाली. ‘ रायाजी व रामजी
पाटील आणि फकीरजी गाढवे यांस घरास जातों म्हणोन निरोप दिला. ’ इकडे
मोरोबास सोडवून पुण्यास आणलें, पण अमृतरावाचें व बाजीरावाचें पटलें नाहीं.
नानास कैद झाल्यावर सेनापति, आंगरे, छत्रपति वगैरे सर्वांचे कारभार सिंदे वाटेल
तसा उलगडूं लागला. बाजीरावाचे हातीं काडीइतकाही अधिकार राहिला नाहीं.
सिंद्यापुढें माझा इलाज चालत नाहीं असें तो बोलूं लागला. तेव्हां सिंद्यासच भेटीस
बोलावून कैद करावें आणि आपला अम्मल जोरानें सर्वत्र बसवावा असें अमृतरावानें
बाजीरावास परोपरीनें सांगितलें. एकदां सिंदे बाजीरावाचे भेटीस वाड्यांत आला
असतां, त्यास पकडण्याची संधिही चांगली आली होती. अमृतरावानें बाजीरावास तसा
इशाराही दिला, परंतु बाजीरावास एवढें धारिष्ट कोठचें होणार ? हा प्रकार पाहून
अमृतराव हताश झाला आणि आपण बाहेर पडून एकट्यानेंच काय होईल तें करावें
अशा विचारानें पुणे सोडून जुन्नरकडे म्हणून निघून गेला. इतउत्तरचा त्याचा उद्योग
बंडखोरींतच गणला पाहिजे, ( एप्रिल १७९८ ).
सिंद्यांचें व बाजीरावांचें वैमनस्य फार वाढलें. बाजीरावानें सर्जेरावापासून
आपल्या लोकांचा बचाव करण्यासाठीं मोरोबा दादा, फडके वगैरे आपल्या आस