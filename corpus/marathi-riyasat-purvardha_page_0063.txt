पाळावा ह्याबद्दल त्याचा कटाक्ष असून स्वदेश व स्वधर्म ह्यांजविषयी
त्याचे उल्लेख मोठे मार्मिक व अभिमानपूर्ण आहेत. सिंहासनबत्तिशीचा
शक १४८७ त्यानें दिला आहे.

त्रिंबकस्वामी.—ह्यानें ‘ बाळबोध ’ नांवाचा ग्रंथ लिहिला आहे. त्यांत
त्यानें मराठी भाषेबद्दल विलक्षण अभिमान व्यक्त केला आहे.

दासोपंत.—( १५७८-१६१५ ). ह्या दत्तसंप्रदायी कवीचा ग्रंथ-
संग्रह प्रचंड असून अलीकडे त्याची माहिती बाहेर येत आहे. वास्तविक हा
सतराव्या शतकांतीलच म्हटला पाहिजे. त्याचे वडील बहामनी राज्यांत
नोकर होते. सेवेंत अंतर पडल्यावरून मुलास ओलीस ठेवून ते बेदरहून
परत आले. दासोपंत कैदेत असतां त्यास तेथील लोकांनीं मुसलमान
करण्याचें ठरविलें. श्रीगुरुदत्ताचा धांवा केल्यावर दत्तानें त्याची सुटका
केली. दासोपंताची समाधि व मठ जोगाईचे अंब्यास आहेत. सवालाख
गीतार्णव व सवालाख पदार्णव एवढा ह्याचा ग्रंथसमूह मराठींत आहे;
आणि तितकाच संग्रह संस्कृतांतही आहे.

ज्ञानेश्वरीनंतर एकनाथाचे काळापर्यंत भाषेंत कसकसा फरक होत गेला
हें समजण्यास चौंभा, महालिंगदास वगैरे वरील कित्येक कवींचा उपयोग
चांगला होईल.

( ड ) स. १६००-१७००.

सतराव्या शतकांतील कवि महाराष्ट्र भाषेंतील केवळ मुकुटमणि होत. ह्या
वेळीं साधुत्व कायम होतेंच, पण कवित्वास मात्र पूर्ण भर आला होता.
सुकेश्वर, तुकाराम, रामदास व रामदासी कवि, वामन पंडित, रघुनाथ
पंडित वगैरे कित्येक प्रमुख नांवें ह्या शतकांतील असून तीं बहुतेक
महाराष्ट्राच्या परिचयाचीं आहेत. कित्येक अपरिचित नांवेंही अलीकडे
उपलब्ध होत आहेत. उदाहरणार्थ,—

मुद्गलकवि ( समाधि स. १५९८ ).— ह्याचें नांव कृष्णदास मुद्गल.
अनंतसुत मुद्गल तो कदाचित् हाच असेल. रामायण, रुक्मिणीस्वयंवर
वगैरे ह्याचे कित्येक ग्रंथ सरस आहेत. रामायणापैकीं युद्धकांडच बहुधा
प्रसिद्ध असून, तें शिवाजीच्या प्रत्येक किल्ल्यावर वाचलें जात असे असें
म्हणतात. तत्कालीन समाजशिक्षणांत अशा विषयांस प्राधान्य होतें.