म्हणाले, तेव्हां यांचेंच सूत्र त्यांजकडे असेल, असे अंदेशे मनांत आणून आम्हांस द्वेषांत घातलें. आम्हीं आजपर्यंत सेवा केली, पण द्वेष संपादिला नाहीं, आणि लोभ धरिला नाहीं. ’

पुढें स. १७९० च्या पावसाळ्यांत होळकराशीं स्नेह करून त्याजकडून खर्चास घेऊन अलीबहादरानें कांहीं दिवस निभावले. अशांत यांच्या मनांत आलें कीं, गोसाव्याचा बचाव करण्याविषयीं आपलेकडून बहुतां प्रकारें प्रयत्न केला; सवा वर्ष बचाव करून आतां त्यांनीं पारिपत्य केलें तर आपण जवळ असल्याचे स्वरूप काय, असें मनांत आणून गोविंदराव बारवकरास व मला अलीबहादरांनीं पाटीलबावांकडे बोलणें करण्यास शांनुकुंडांवर पाठविलें, ( ऑक्टोबर १७९० ). आम्ही आबा चिटणीसांकडे जाऊन मतलबवाच्या गोष्टी आर्जवानें बोललों कीं, गोसाव्याचा बचाव करावा आणि अलीबहादराचें स्वरूप राखावें. आबांनीं पाटीलबावांस भेटून एकच जाबसाल साफीचा आणिला कीं, गोसाव्याचे गोष्टीशिवाय जें सांगाल तें ऐकूं. तो आमचा मारेकरी. त्याची मुक्तता होणें नाहीं. इतक्यांत गनीबेगाच्या दुर्वर्तनाचा बोभाटा आल्यावरून त्यास अलीबहादरानें सदाशिवपंताकडून कैद करवून चीजवस्त जप्त केली. ही आणखी भानगड निघाली.

सारांश, गोसाव्यास आश्रय देण्यास अलीबहादरास बिलकूल प्रयोजन नव्हतें. सदाशिवपंत दिवाण सांगत होता तसें वागून महादजीस मनापासून साहाय्य करण्याचें त्याचें कर्तव्य त्यानें मुळींच बजावलें नाहीं. पुढें विकोपास गोष्टी गेल्यावर नानानेंही गोसाव्याचा आग्रह सोडिला. परंतु आरंभीं तरी नानाच्याच बळावर अलीबहादरानें पाटीलबावाशीं तेढ उपस्थित केली, हें त्याच्याच खालील पत्रावरून दिसून येतें. ता. १३-९-१७८९ रोजीं त्यानें नानास लिहिलें, ‘ गोसावी प्रकरणीं आपलीं पत्रें येऊन आमचा नक्ष राहिला कीं, याजवर सरकारची कृपा आहे. आमचा सर्व अभिमान आपणासच आहे. आईबापांचे पोटीं जन्म मात्र घेतला, परंतु प्रत्यक्ष आईबाप धनी आपणच आहेत. एक जोड आपले पायांची केली आहे. इच्छा आहे कीं, या देहापासून आपली सेवा घडावी, आणि आपले छायेखालीं सदोदित आनंदांत राहवें. आपणास कांहीं अधिकउणें असल्यास पंचवीस दिवसांत येऊन आपल्याजवळ दाखल होऊं. आपली सेवा घडण्यांतच जन्म घेतल्याचें सार्थक. ’