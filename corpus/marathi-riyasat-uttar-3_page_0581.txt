स. १८०० च्या डिसेंबरांत मोरोबाचें वय साठ वर्षांचें होतें. (ख. ले. ५९०२).
थोरल्या माधवरावाचे वेळेस मोरोबा स्वारींत सर्व कारभार करी आणि नाना पुण्यास
असे. सन १७७८ तील कारस्थानांत मोरोबा नगरच्या किल्ल्यावर अटकेंत पडला,
तेथें त्याचीं बावीस वर्षे गेलीं. फडणिशीच्या उत्पन्नांत त्याचा विभाग असून तें उत्पन्न
सालीना लाखों रुपयांचें नाना एकटाच घेत होता. मोरोबाच्या हिशावर बाजीराव
सिंदे वगैरेंचा डोळा होता. नगरचा किल्ला सिंधास देण्याचें ठरून मोरोबास तेथून हलविणें
प्राप्त झालें. त्यास रायगडास पाठविण्याचें ठरवून नानानें त्यास आणण्यास दादा गद्रे यास
नगरास पाठविलें. परंतु मोरोबा हें नानाचें वर्म केव्हां तरी आपल्या उपयोगास येईल,
त्यास हातचा जाऊं देऊं नये, अशा बुद्धीनें नगरच्या किल्लेदारास बाजीरावानें गुप्त
निरोप पाठविला, कीं मोरोबास नानाचे माणूस येतील त्यांचे हवालीं करूं नये. ही फूस
मिळतांच गद्रे यास मोरोबानें साफ कळविलें कीं मी प्राण देईन, पण येथून हालणार
नाहीं. किल्लेदारानें गद्रे यास कळविलें कीं मोरोबा खुशीनें जाईल तर खुशाल न्या,
पण मी त्याच्यावर सक्ती करणार नाहीं. परंतु या वेळीं नाना व सिंदे एक विचारानें
वागत असून सिंधास किल्ला पाहिजे होता, त्यानें बाजीरावास सांगतांच त्यास नाहीं
होय म्हणण्याची सोय राहिली नाहीं. बाजीरावानें किल्लेदारास निक्षून हुकूम लिहून
दिला. तो हुकूम घेऊन पुनः नानाचे हस्तक दादा गद्रे व बजाबा शिरोळकर फौज
घेऊन नगरास गेले. त्याबरोबर मोरोबानें त्रागा सुरू केला. ‘शिखा सूत्र व वस्त्रें टाकून
किल्ल्याखालीं येऊन परमहंस दीक्षा घेतली. उपोषणें करूं लागले. पुण्यांत त्यांची स्त्री
अन्न घेत नाहीं. गद्रे यांनीं आपल्या राहुटीस आणून ठेविले. उचललेंत तर प्राणत्याग
करीन असें म्हणूं लागले. ’ श्रीमंताकडे तक्रार गेली. बहुत दिलगीर आहेत. सिंदे
म्हणतात मी नानास वचन दिलें आहे. नानांचा कृतसंकल्प आहे कीं संन्यास
घेतला तरी सोडायचे नाहींत, संन्याशांनीं महाडास राहावें. सिंदे लोभाविष्ट. पंधरा
लक्षांची जहागीर व नगरचा किल्ला मिळतो, मग ते कां मध्यें पडतील. शेवटीं सन्यास
घेतला. रागानें घेतला सबब शास्त्रार्थानें रद्द ठरवून मोरोबास आगस्टचे आरंभीं नगरा-
जवळच रतनगडावर ठेवण्यांत आलें आणि सिंधाचे निशाण नगरावर लागलें.
आतां मोरोबास कैदेंत ठेवण्याचें प्रयोजनच नव्हतें. राज्य उलथून पाडणारे अंदमानचे
कैदी सुद्धां हल्लीं सुटतात. मोरोबा सुटता तर नानांच्या द्रव्यास वाटेकरी झाला
असता, हें कैदेचें बीज होय. मोरोबा पुढें ता. २३-१-१८०० रोजीं पुण्यास आला.
‘ श्रीमंत व सिंदे होळकर गारपिरावर जाऊन भेटले. श्रीमंतांनीं त्यास खवास-