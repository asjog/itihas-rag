आपले पदरी ठेविले, त्या वेळीं शिवाजीनें त्याच्याशीं सन १६५९ च्या एप्रिलांत तह ठरविला, तो काव्येतिहास संग्रह-पत्रेंयादी ले. ४११ वर दिला आहे. त्यांत असें ठरलें कीं प्रांताचा निमा वसूल शिवाजीस देऊन तीन हजार हेटकरी फौजेनिशीं नोकरीस यावें; गोव्यांजवळचा फोडें किल्ला शिवाजीनें काबीज केला आहे, त्याचें रक्षण करावें, स्वराज्य वाढविण्याचा उद्योग करीत जावा; आणि सरकारी अंमलदार तपासणीस येतील त्यांस हिशेब दाखवावा. हा तह पाळला म्हणजे पुरातनचीं वतनें व किताब सावंतांकडे चालविण्यांत येतील. हा तह किती खुबीचा आहे, आणि शिवाजीनें आपला राज्योपक्रम कसा केला हें त्यावरून दिसून येतें. हा तह अफझलखानाच्या वधापूर्वी झाला.

सावंतांप्रमाणेंच दळवीही शिवाजीची नोकरी पत्करून राहिला. दोघांच्याही मुलखांत शिवाजीनें आपली शिबंदी ठेविली. ह्याप्रमाणें शिवाजीच्या ताब्यांत सर्व कोंकणपट्टी येऊन नवीन शूर लोकांची त्याच्या सैन्यांत भरती झाली. शिवाजीनें ह्या प्रदेशांत कित्येक नवीन किल्ले बांधिले.

( इ ) जंजिऱ्याचा सीदी पूर्वपीठिका.—कोंकणांतील विजापुरकरांच्या ताब्यापैकीं जंजिरेकर सीदीचा पाडाव शिवाजीकडून अद्यापि झाला नव्हता. कोंकणांतील कांहीं किल्ले काबीज केले तेव्हां सीदीशीं झगडण्याचा प्रसंग शिवाजीवर आला. हा प्रकार समजण्यासाठीं प्रथम जंजिऱ्याची पूर्वपीठिका दिली पाहिजे.

जंजिरा म्हणजे पाण्यांतला किल्ला. किल्ले दोन प्रकारचे, एक भुईकोट व दुसरा जंजिरा. भर समुद्रांत बेटावर अगर समुद्रांत गेलेल्या जमिनीच्या चिंचोळ्या भागावर जे किल्ले बांधीत त्यांस जंजिरा असें म्हणत. त्यांजवर मारा करावयाचा तो पाण्यांतून आरमाराच्या साह्यानें करावा लागे. शिवाजीच्या वेळीं पश्चिम किनाऱ्यावर असे जंजिरे पुष्कळ होते. पण हल्लीं जें जंजिरा संस्थान म्हणून प्रसिद्ध आहे, तें रत्नागिरि व कुलाबा या जिल्ह्यांच्या दरम्यान पश्चिम किनाऱ्यालगत आहे. महाड दासगांव वरून सावित्री नदी बाणकोटाजवळ येऊन समुद्रास मिळते. ही नदी रत्नागिरि जिल्ह्याची उत्तरहद्द, व जंजिरा संस्थानाची दक्षिणहद्द होय. सावित्रीच्या मुखाजवळ दक्षिण बाजूस बाणकोट व उत्तर बाजूस श्रीवर्धन हीं प्रसिद्ध गांवें आहेत. तेथून किनाऱ्या किनाऱ्यानें मुंबईकडे जाऊं लागलें म्हणजे थोड्या अंतरावर