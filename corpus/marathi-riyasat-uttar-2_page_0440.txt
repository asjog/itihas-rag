वर्तणुकेचा जिमा आम्हीं घेतों. पुणे दरबारचा जिमा तुम्हीं घेणें. मी प्रत्युत्तर
केलें. आजपावेतों दरबारचें पाऊल वांकडें काय पडलें ? तुमचीच मर्जी ते राखीत
जातात. जंव जंव ते तुमची मर्जी राखितात, तंव तंव तुम्ही मार्ग सोडून अमार्ग
धरितां. जिमा घेतां तर, भाई, आजपावेतों तुमचेच भरंवशावर संधान चाललें
व चालत असतां, वांकडें पाऊल कां टाकिलेंत ? हें तुम्हांस कळत नाहीं. कराल
काय ? तुमच्यानें बावांपुढें बोलवत नाहीं. असे निषेध शब्द फार कठिण बोलून
मग म्हटलें कीं, धन्याची जामिनी मजसारख्या चाकराकडून होत नसते.
जाली तरी चालत नाहीं. तुम्ही बोलत नसाल असें नाहीं. बाबा वाईट मानतात,
मग काय कराल ? पुढेंही निभाव जिम्याचा काय होणें आहे ? मी येथें आहें
व खावंदांनीं ठेविलें तें रहस्याकारणेंच ठेविलें असेल. मर्जी परस्परें राखीत
जावीं. प्रतिकूल चाल टाकून सुधा सरळ मार्ग ज्यांत परलोक इहलोक चांगला
असा धरल्यास, दरम्यान वांकडें कां येईल ? येणारच नाहीं. मी ग्वालेरीवर
बोललों होतों कीं, दरबाराचा जिमा मी घेतों. इकडील जिमा कोणी तो घ्यावा.
ते समयीं कांहीं जालें नाहीं. त्या तोडीवर आतां बोलले असतील तर सार्थक
काय ? बाबा कोणाचें ऐकतात कीं, त्यांचे भरंवशावर पाऊल धरावें. येविशीं
साफ सांगितलें कीं, जिमा कोणी मंजूर करीतना. मी दरम्यान निरोप्या आहें.
मजला मोटें करूं जातां तर क्रियेकरून गोष्टी घडतील. वैद्य व स्वयंपाकी मोठे
कुशल जाले तर त्यांचे हस्तक्रियेनें रस सिद्ध होत नाहीं. द्रव्यें पडतील
तसा रस होऊन गुण येईल. द्रव्यें घातल्यावांचून हस्तक्रियेनेंच कांहीं होत
नाहीं. तसाच पाक. गोडरस पाहिजे तर पुष्कळ शर्करा घालावी, पाहिजे
तितकी गोडी घ्यावी. तिखट, आंबट, कटु द्रव्यें घालून शर्करेची गोडी मागाल
तर येणार नाहीं. सरकारची मर्जी संरक्षण करून चालल्यास सहजच गोड
होईल. इतकें बोलणें जाहलें, तें त्यांनीं बाबांजवळ सांगितलें असेल. नंतर
बाबांचें बोलावूं आलें. गेलों. एकांत करून बोलूं लागले. पाठ भाईचाच. मींही
उत्तरें भाईचे घरच्या प्रमाणेंच केलीं. तेव्हां बाबांनीं माधवराव गंगाधरांस सांगितलें
कीं, यांचे जाबसाल काय आहेत ते मनास आणणें. हें झाल्यानंतर बोलूं लागले
कीं, नानांचे लिहिल्यावरून आम्हीं बादशाही सलतनतेचा बंदोबस्त केला.
त्यास खर्च आजपावेतों काय पडला ? आम्हीं काय करावें ? यावर उत्तर
करणें प्राप्त आलें तें केलें कीं, खावंदानें तोटयाचें कर्म सांगितलें कीं, साऱ्याहून