शिक्षण बहुधा रामचंद्रबाबाकडून मिळालें असावें. अशा शिक्षणाला मिष्ट, शांत व अष्टपैलू स्वभावाची जोड मिळाल्यामुळे लहानमोठ्यांवर नानासाहेबाची छाप लवकर बसली.

गृहशिक्षण व बाहेरचा अनुभव यासंबंधानें पेशव्यांच्या घराण्याची दक्षता इतर घराण्यांत त्या वेळीसुद्धां फारच थोडी दिसून येत होती. सखारामबापू, नानाफडणीस, हरिपंत फडके, परशुरामभाऊ पटवर्धन इत्यादि उत्तरकालीन पुरुष पेशव्यांच्याच तालमेंत तयार झालेले होते. प्रतिनिधि सचिव, वगैरे देशस्थ मंडळींत किंवा दाभाडे आंगरे, पवार, शिंदे, होळकर इत्यादि मराठेमंडळींत पेशव्यांची शिक्षा पाळली जात नव्हती. बुद्धिमत्ता, उद्योग, शिस्त, नियमितणा इत्यादि गुण कोंकणांतील लोकांत हल्लीं दिसतात, त्याप्रमाणेंच त्या वेळींही असून कुटुंबांतील चालक बाया पुरुष या गुणांचे संगोपन काळजीपूर्वक करीत असत. तितका प्रकार मराठ्यांचा किंवा देशस्थ ब्राम्हणांचा नव्हता; मात्र कित्येक बाया गृहशिक्षेंत मोठ्या नामांकित झाल्या. दीपाबाई, जिजाबाई, येसूबाई, इत्यादि बायांच्या दक्षतेमुळेच भोसल्यांच्या घराण्यांत मालोजीपासून शाहूपर्यंत पांच पिढ्या कर्तृत्ववान निघाल्या. मराठे सरदारांस कामापुरतें लिहितां वाचतां येत असे; परंतु एकंदरीत कारकुनीपेशाचें काम ते हलकें समजत, आणि त्यासाठी कोणी तरी कुशल लेखक आपल्या पदरीं बाळगीत. परंतु पुष्कळदां या कारभान्यांचा डोईजडपणा धन्यास दुःसह होत असे. जयाप्पा शिंदे व रामचंद्र बाबा, होळकर व चंद्रचूड, फत्तेसिंग भोसले, व आपाजीराम गाडगीळ, यांचा बेबनाव असल्याचे प्रसिद्ध आहे. उलट पक्षीं नागपूरकर भोंसले व कोल्हटकर या दोन घराण्यांचा सेव्यसेवकभाव पुष्कळ काळपर्यंत निर्वेध चालला. परंतु कित्येक मराठ्यांच्या किंवा अष्टप्रधानांच्या घराण्यांत एखाद दुसर्‍या पिढींतच पराक्रम संपुष्टांत आल्यामुळे त्यांचा ऱ्हास झाला. अंगांत लायकी, असलेलीं घराणीं टिकलीं, आणि नालायकी असलेलीं लयास गेलीं. तात्पर्यार्थ असा कीं, शिंदेहोळकरांसारखे अप्रसिद्ध पुरुष