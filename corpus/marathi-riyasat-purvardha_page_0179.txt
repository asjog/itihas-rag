पृथ्वीच्या पाठीवर जीं अनेक नामांकित नररत्नें निपजलीं आहेत, त्यांचा लहानपणचा इतिहास बहुधा असा आहे. बाबर व अकबर बादशाहांचींच उदाहरणें येथें लागू पडतील. संकटांत पडल्यानें मनुष्यास जगाचा अनुभव चांगला व लवकर येतो, म्हणून शिवाजी व त्याची आई यांस त्यांच्या पूर्वविपत्तींचें कितीही दुःख झालें असलें, तरी त्यांच्या हातून पुढें मोठमोठीं कृत्यें घडण्यास तीच विपन्नावस्था कारण झाली. स्वराज्यस्थापनेचें साहित्य तयार असून पुढाकार घेणारा लायक इसम पाहिजे होता. ती लायकी अंगीं येण्यास लहानपणची शिवाजीची स्थिति कारण झाली; आणि राज्यस्थापनेचें काम त्याच्या हातून सिद्धीस गेलें.

४. शिवाजीचें शिक्षण व तत्कालीन साक्षरता.—अलीकडे ऐतिहासिक कागदपत्र उपलब्ध झाले आहेत, त्यांवरून शिवाजीला लिहितां वाचतां चांगलें येत होतें, ह्याबद्दल संशय राहत नाहीं. दोन अडीचशें वर्षांपूर्वी मराठे लोकांस लिहितां वाचतां येत असे. मराठे म्हणजे शूद्र नव्हेत. ज्यांस राजकीय उलाढाली कराव्या लागत, अनेक मोठमोठे व्यवहार उलगडावे लागत, त्या क्षत्रिय वंशांचें लिहितां वाचतां आल्याशिवाय भागतच नसे. हल्लींच्या स्थितीवरून पाठीमागचें अनुमान करणें चुकीचें होईल. मराठा जातीचे अनेक कवि झालेले आहेत. अवचितसुत काशी ह्यानें ‘ द्रौपदीस्वयंवर ’ रचिलें; त्यास लिहितां वाचतां येत होतें. तुकाराम चांगलाच लिहिणारा होता. त्याच्याच वेळचे कान्होबा, संताजी जगनाढा, नावजी माळी, शिवजी कासार ह्यांनीं स्वहस्तानें लिहिलेले तुकारामाचे अभंग आज त्यांच्या वंशजांजवळ आहेत. कित्येक मानभावपंथी मराठे कवी व नामांकित ग्रंथकर्ते होते. सिद्धान्तबोधाचा कर्ता शहामुनि मराठा होता. प्रत्यक्ष शिवाजीच्या घराण्यासंबंधानें पाहतां, बाबाजी, मालोजी, विठोजी, शहाजी, जिजाबाई, राजाराम, शाहू, दुसरा शिवाजी, तंजावरचा शाहू व प्रतापसिंह ह्या सर्वांचीं हस्ताक्षरें उपलब्ध आहेत. प्रत्यक्ष शिवाजीचें हस्ताक्षर ‘ बहुत काय लिहिणें, सुज्ञ असा, ’ अशा मजकुराचें अनेक पत्रांच्या शेवटी सापडलेलें आहे. तंजावरचे शाहू व प्रतापसिंह तर संस्कृतही चांगले जाणत होते.

दादाजी कोंडदेवानें शिवाजीला लिहिण्यावाचण्याला शिकविलें असे बहुतेक बखरकारांचे उल्लेख आहेत. गायन, वादन, पुराणवाचन, संस्कृत,