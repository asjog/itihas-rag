त्रेधा उडाली, आणि निजाम दिल्लीस बसून मराठ्यांचे राज्यवृद्धीस अडथळा
आणूं लागला. तेव्हां निजामाच्या मार्फत पुढील उद्योग चालीस लावणें,
आणि पुढें माळवा बुंदेलखंडांत जाऊन जयसिंग वगैरे मंडळीच्या मार्फत
दिल्लीचें कारस्थान पुरें करणें, हीं पेशव्यास दोन कामें मुख्यतः करावयाचीं
होतीं. नानासाहेब कधीं उत्तरेंत गेलेला नव्हता. तिकडील देश व व्यवस्था
कशी आहे, आपले सरदार कोण कोठें आहेत, त्यांची लायकी काय
आहे, कोणकोणत्या परराज्यांशीं आपले संबंध जडलेले आहेत, या गोष्टी
प्रत्यक्ष जाऊन पाहव्या, स्वतः तिकडील स्थितीचा व राजकारणांचा अनु-
भव घ्यावा, बाजीरावाच्या अकालीं मृत्युनें लोकांत झालेली चलबिचल दूर
करून, बाजीरावाचा मुलगा मराठ्यांचा कारभार करण्यास किती लायक
आहे, याची खात्री लोकांत पटवावी याकरितां, साताऱ्यास एकंदर गोष्टींची
छत्रपतीशीं वाटाघाट करून नानासाहेबानें ही पहिली स्वारी उत्तर हिंदु-
स्थानांत केली. बाजीरावास करार केलेली माळव्याची सुभेदारी त्यास
प्रथम पदरांत पाडून घ्यावयाची होती.

स. १७४० च्या आरंभीं बाजीराव व चिमाजीआपा उत्तरेच्या स्वारीस
गेलेले पाहतांच, संभाजी आंगऱ्यानें एकाएकी मानाजीवर चाल केली. ही
बातमी नानासाहेबास पुण्यास कळतांच त्यानें स्वतः लगेच मानाजीस
मदत पाठविली. इतक्यांत चिमाजी स्वारींतून परत आला, त्यानें नानासा-
हेबासच प्रथम कुलाब्यास ताबडतोब रवाना केलें; आणि मागाहून थोड्या
वेळानें आपणही तिकडे गेला. यावरून बापाच्या मृत्युप्रसंगीं नानासाहेब
स्वतःच्या जबाबदारीवर राज्याचीं कामे करूं लागला होता, हें निर्विवाद
आहे. साताऱ्यास सर्व व्यवहाराची व्यवस्था लावून तो बाहेरच्या उद्योगास
निघाला. इतक्यांत चिमाजीची प्रकृति विशेष बिघडली. ता. ३१ ऑक्टो-
बर १७४० रोजीं भांबवडे येथून चिमाजी पुण्यास परत आला आणि तो
आसन्नमरणं असतांच नानासाहेब स्वारीत गेला. मागें १७ डिसेंबर रोजीं
चिमाजी पुण्यास मरण पावला. तरी नानासाहेबाचे उद्योगांत खळ