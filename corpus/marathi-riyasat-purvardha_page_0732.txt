ठेवणार आहे. ’ बादशाह आणखी पुष्कळ वर्षे जगणार आहे, अशी त्या वेळेस चहूकडे समजूत होती. तो स्वतः तसें भासवीत होता.

‘ एकदां बादशहानें जुलफिकारखानास मराठ्यांवर पाठवितांना कानमंत्र सांगितला. तो म्हणाला, ‘ हें पहा. शत्रूंशीं प्रसंग पडला असतां, कपट, खोटें बोलणें, धरसोड, खोट्या शपथा इत्यादि वाटेल तो प्रकार प्रसंगानुसार उपयोगांत आणण्यास कमी करूं नको. नाहीं नाहीं त्या युक्त्या व लबाड्या योजीत जा. पण हातांत घेतलेल्या कामांत यश मिळविल्याशिवाय राहूं नको. ’ ( मनूची, ३–२५७ ).

‘एकसारखा लढाईचा विषय बादशहाचे मनांत घोळत असतो. पालखींत बसून कूच करीत असतां, तलवार म्यानांतून काढून वरचेवर पुसतो, उगाच थोडीशी इकडे तिकडे परजतो, पुनः परत ठेवितो. धनुष्यबाणांचेंही असेंच करितो. येणेंकरून तो लोकांस दाखवितो कीं, मी अजून वाटेल तशी लढाई करण्यास तयार आहें. वृद्धावस्थेनें त्याचें शरीर साफ दुणून गेलेलें आहे. डोकें अगदीं छातीवर पडलेलें दिसतें, आणि त्याची ती पांढरी स्वच्छ दाढी छाती फोडून बाहेर येत आहे, अशी वाटते. कोणी कांहीं अर्ज करण्यास आला, कीं सावकाश वर मान करून तो ऐकण्यास त्यास किती तरी वेळ लागतो; नंतर असा जवाब देतो कीं, पुनः ज्यास्त प्रश्न करण्याचें कारणच राहूं नये. जवळ असतांना त्याचे अंमलदार त्याचे हुकूम ऐकल्यासारखें करितात; जरा दूर गेले कीं, बयादा सांगू लागतात, अडचणी दाखवितात, बादशाहजवळच्या मंडळीस लांच भरितात, आणि मन मानेल तसें वागतात. लोक आपले हुकूम मानीत नाहींत, हें बादशहास ठाऊक, म्हणून स्वतःच लढाईवर जाण्याचा त्यानें निश्चय केला. सदासर्वकाळ ईशचिंतनांत निमग्न आहों, असें दाखवितो. रमजानच्या उपवासांत जमिनीवर डोकें टेंकून सारखें चोवीस चोवीस तास भजन म्हणत असतो. मग राणी उदेपुरी जवळ जाऊन त्यास उठविते, तेव्हां राग आल्यासारखें दाखवून म्हणतो, ‘ मला माझ्या परमानंदांत तुम्ही व्यत्यय कां आणितां ? मला आतां इहलोकचें सुख पुरें झालें. ’ अशा वर्तनानें भोळ्या भावड्यांच्या चित्तास वाटूं लागतें, कीं बादशहा खरोखरच मोठा सत्पुरुष आहे.