हृदय भरून येतें. ज्यांनीं मराठी राज्यासाठीं सर्वस्वाचा त्याग केला, त्याचा मोबदला त्यांस असा भयंकर मिळावा काय ?

बाळाराव गोविंद हा पुष्कळ दिवस महादजीचा कारभारी व सल्लागार असून मोठ्या नेकीनें काम करणारा हुशार असा गणला जात असे. त्याचें नांव मराठी कागदांत ठिकठिकाणीं आलें आहे. त्यास प्रचारांत रावजी असें म्हणत. प्रथम ह्याचा वडील बंधु चिमणाजी गोविंद यास पेशव्यांनीं पाटण ( राजपुताना ) येथें कमावीसदार नेमिलें, त्याच वेळीं लालाजी बल्लाळ यास कोट्यास नेमिलें. बाळाजी जनार्दन म्हणून जांबगांवास महादजीचा कारभारी होता, त्यास हा बाळाराव गोविंद ‘चिरं० बाळोबा’ असें लिहितो, अर्थात् तो त्याचा आप्त असावा. त्याची वडील बहीण बाळाराव गोविंदास दिलेली असावी असें पत्रव्यवहारांत नजरेस येतें.

रायाजी पाटील सिंदे हा महादजीचा अत्यंत विश्वासांतला शूर योद्धा असून त्याच्याच पागेंत रामजी पाटील जाधव हा आरंभीं बारगीर आणि पुढें महादजीच्या तर्फे पुण्यास वकील असे. हीं दोन नांवें भिन्न व्यक्तींचीं होत.

महादजीच्या उद्योगाचें क्षेत्र, त्याचा संबंध आलेल्या व्यक्ती व घराणीं आणि पंचवीस वर्षांच्या त्याच्या उत्तरहिंदच्या कारभारांतील घडामोडी ध्यानांत घेतल्या तर, अद्यापि महाराष्ट्रांतल्याप्रमाणें, त्या बाजूस किती ऐतिहासिक संशोधन व्हावयास पाहिजे आहे त्याची कल्पना होईल. राजपुताना, बुंदेलखंड, मेवाड, अंतर्वेद, वगैरे भागांत कसून संशोधन केल्यास किती तरी नवीन कागद, बखरी, कवनें, संस्था, इनामें, समाधी,मंदिरें,इमारती,नहर व अन्य अवशेष मराठी अमलांतले आढळून येतील. अजमीरच्या भुईकोटाजवळ सिंधाच्या कोणी सरदारानें एक शिवालय बांधिलेलें आहे. नागोरजवळ ताउस सरोवराच्या काठीं जयाप्पाची छत्री त्याच्या दहनभूमीवर बांधलेली असून, शिवाय त्याच्या अस्थि पुष्करास आणिल्या तेथेंही त्याची एक छत्री व तीस लागून एक विस्तीर्ण घांट दक्षिणी पद्धतीचा आहे. पुष्कर गांवांत शिरतांनाच एक मोठा घांट लागतो, त्यावर अहल्याबाईचें अन्नछत्र असून त्यास लागूनच सर्जेराव घाटग्याची बायजाबाईनें बांधलेली छत्री आहे. या सर्जेरावास आनंदराव सिंधानें ता.२६-७-१८०९ रोजीं मेवाडांत जावदजवळ ठार मारिलें, त्याच्या अस्थि पुष्करास आणिल्या. छत्रीच्या खर्चास दोन गांव इनाम आहेत. पुष्करास ब्रह्मदेवाचें मंदिर आहे, त्याचा जीर्णोद्धार गोकुळ पारख म्हणून सिंधाचा एक सावकार होता, त्यानें केला. गौघांटावर एक संगमरवरी छत्री आहे ती संतूजी बाबळे याची असून, या बाबळे घराण्याचा इतिहास बाहेर येणें अवश्य