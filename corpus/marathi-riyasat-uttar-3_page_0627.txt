सही होती. त्यानें या बाबतींत ग० ज० चा हुकूम विचारला. त्यावर तुम्हासच योग्य
वाटेल त्या रीतीनें प्रकरणाचा निकाल करा असा ग० ज० चा हुकूम कारनॅकला
मिळाल्यावर त्यानें मुंबईच्या कौन्सिलांत बरेच दिवस या प्रकरणाची भरपूर चर्चा केली.
पांच वर्षे प्रतापसिंहाचें प्रकरण भिजत पडलें होतें. त्यांत खरा कोण व खोटा कोण हें
ठरविणें कठिण होऊन गव्हर्नरापासून खालपर्यंत अनेक अधिकाऱ्यांचा त्यांत संबंध आला.
जाहीर चौकशी केल्यास त्यांत थोर अधिकाऱ्यांची इभ्रत संभाळणें अवघड होतें. शिवाय
अशा चौकशीचा पारही लवकर येणारा नसतो. तेव्हां चौकशीच्या नादास न लागतां
झटपट निकाल करण्याचा विचार गव्हर्नरानें ठरविला. मग पुढें दोन मार्ग उरले,
एक राजास एकदम उचलून कोठें तरी अडकवून ठेवणें किंवा त्यास चांगली समज
देऊन व गुन्ह्याची कबुली त्याजकडून लिहून घेऊन अपराधांची क्षमा करून त्यास
पदावर कायम ठेवणें; अथवा अशी कबुली न दिल्यास त्यास काढून भावास राज्यावर
बसविणें. या दोहों पैकीं राजावर अशा रीतीनें दया करण्याचा दुसरा मार्ग मोठ्या
उदार मनानें मीं ठरविला असें कारनॅक म्हणतो. त्यानें असें नमूद केलें आहे कीं
‘ राजानें गुन्हा केला याजबद्दल आमचे मनांत बिलकुल संशय नाहीं. प्रश्न काय तो
शिक्षा काय करावी एवढाच आहे. सातारचें राज्य निर्माण करण्यांत पूर्वी चूक झाली,
ती दुरुस्त करण्यास ही संधि योग्य आहे. सातारचें हें उदाहरण कांहीं नवीन नाहीं.
पूर्वी असे प्रकार घडले आहेत. तथापि सगळेंच राज्य खालसा करण्यास कांहीं विशिष्ट
अडचणीही आहेत. मला जरी राजाचा गुन्हा पूर्णपणें शाबीद झालासा वाटतो तरी
दुसऱ्या कित्येकांस त्याबद्दल शंका आहे. राजा निरपराधी आहे असें मानण्यासही
सबळ कारणें कित्येकांस दिसतील. अशा स्थितीत कडक शिक्षा त्यास केल्यास हा
मोठा अन्याय झाला असें म्हणणारे लोक निघतील राजाचे विरुद्ध साक्षी देणारे सर्व
गृहस्थ इंग्रजांचे नोकर आहेत. म्हणून त्यांचें राज्य खालसा केल्यास लोकांस वाटेल
कीं केवळ अपहारबुद्धीनेंच आम्ही मुद्दाम खोटा पुरावा तयार केला. असें काहूर
उठविणारे पुष्कळ मिळतील आणि त्यांचेंच म्हणणें पुष्कळांस खरें वाटण्याचा संभव
आहे.’ या अडचणी लक्षांत ठेवून कारनॅकनें तडजोडीचा मधला मार्ग काढिला. राज्य-
लोभास्तव प्रतापसिंह गुन्ह्याची कबुली देण्यास तयार होईल; आणि तशी कबुली
मिळविली म्हणजे विरोधकांचीं तोंडेंही आपोआप मिटतील; इकडे आपला मतलब
सिद्धीस गेला, तिकडे राजासही विशेषसें नुकसान नाहीं, अशी ही गव्हर्नराची तडजोड
होती. तिला त्या मानी राजानें अपूर्व आत्मयज्ञ करून कायमचा जबाब दिला.