काय काय प्रकार घडले त्यांचे वर्णन आहे. एकमेकांचे बातमीदार उभय फौजांत असून रोजच्या रोज सर्व हालचालींच्या बातम्या उभय पक्षांत कळत होत्या. त्यांत बातमीदारांनी शत्रूकडील तुच्छता वर्णन करून आपली प्रौढी दाखविण्यास ही कभी केले नाही. उदाहरणार्थ, 'कोरेगांवावर पेशव्यांचा मुक्काम असतां मोगलांनी चोर बातमी पाठविली कीं, पांढरपेशे मुत्सद्दी ब्राह्मण यांचीं धोतरें वाळत घालण्याच्या दांड्या स्वारीबरोबर पंधरा हजार होत्या.' उलट पक्षी मोगलांच्या फौजेंतील वर्तमान मराठ्यांकडे आले ते असे, की 'नबाबाचा जनानखाना, दीडशे बायका, खेरीज नाटकशाळा ऐशी, व त्यांच्या अंबाऱ्या ऐशी होत्या. दर अंबारींत बायका दोन. याप्रमाणे लढाऊ बायकांचे पलटण सजविलेले होते.'* या दोन उदाहरणांवरून उभयपक्षांकडील मनोभावना चांगली व्यक्त होते. मराठ्यांकडे भोजनभाऊ ब्राह्मणांचा भरणा, तर मोगलांकडे जनानखान्याचा बडेजाव अशी ही दीड महिन्याच्या मोहिमेची तयारी होती.

निजामाकडे नाचतमाशांची सिद्धता होती. फौजा एकमेकांच्या जवळ येऊ लागल्या, तेव्हा एकमेकांवर टेहळणी सुरू झाली. मराठ्यांचा बाबा फडके मोगलांची लष्करी रचना पाहण्यास गेला असतां, याजवर एकाएकी शत्रूचा हल्ला येऊन फडक्यास जीव घेऊन पळून यावे लागले. हा बनाव मुशीरुन्मुल्क यास कळतोच त्याने रात्रौ गोविंदराव काळ्यास बोलावून त्याचे समक्ष निजामापुढे भांडांचा x तमाशा करविला. त्यांत नानाफडणीस, दौलतराव सिंदे व परशुरामभाऊ अशी नावे घेऊन सोंगे आणिली आणि मराठ्यांची खूप टर उडविली. गोविंदराव काळे तमाशांतून उठून गेला, आणि त्याने ती हकीकत नानास लिहून कळविली. इतका अप्रयोजक दिमाख निजामाच्या बाजूस दिसून येत होता.

लष्करी हालचालींची मुख्य जबाबदारी कोणास सांगावी हा प्रश्न नानाने बरेच दिवस गुलदस्तांत ठेविलेला दिसतो. निदान पेशवे पुण्याहून निघण्यापूर्वी परशुरामभाऊची नेमणूक झालेली नव्हती हे स्पष्ट दिसते. प्रथम परशुरामभाऊ, नंतर दौलतराव सिंदे, जीवबा बक्षी व पेरोनचे कंपू, त्यापुढे होळकर व सर्वोमागून भोसले अशी मंडळी रस्त्यांत पेशव्याजवळ येऊन जमत गेली. सिंदे प्रमुख सरदार, परंतु