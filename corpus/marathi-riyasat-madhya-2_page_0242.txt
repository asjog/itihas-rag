वाडे होते ते पाडून मंडप केले होते. रंगभट ढेकणे वगैरे यांचे वाडे पाडले. त्यांस दुसरी जागा नेमून दिली.’ [ का. सं. शकावलि ]. ताराबाई शेवटी लग्नास आलीच नाहीं.

सिंहगड किल्ला सचिवाचे ताब्यांत होता. तेथें गेल्यावर ताराबाईनें चिमणाजी नारायण सचिवास सामील करून घेतलें. हा बंडावा फैलावत जाणार, असें दिसतांच ताराबाईंची समजूत काढण्याकरितां म्हणून पेशव्यानें तिला बोलावून पुण्यास आणिलें. प्रथम शिवापुरास मुक्काम करून तेथून ता. २९ मे रोजीं ताराबाई पुण्यास आली; आणि बाबूजीनायकाचे वाड्यांत राहिली. तिला घेण्यासाठीं रघुनाथराव शिवापुरास व स्वतः नानासाहेब कांहीं अंतरावर सामोरे गेले होते. ताराबाईबरोबर भगवंतराव अमात्य व सचिवपंत पुण्यास आले. भेटीच्या प्रसंगीं तिला पेशव्यांनीं पांच हजार रुपये नजर केली. [ पु. रो. खं पृ. ५२]. दाभाडे, सचिव, बाबूजीनाईक व प्रतिनिधि वगैरे कित्येक मंडळींचा ओढा पेशव्यांच्या विरोधामुळे ताराबाईकडे होता; आपापले हेतु साधण्यापुरते तरी ते पेशव्याचे उलट वागत. या पक्षांत यमाजीशिवदेव शहाणा गणला जात असे. अर्थात् ताराबाईकडे ओढा असलेल्या या एक इस्माची वाट लावण्याचें काम पेशव्यानें प्रथम अंगावर घेतलें.

ताराबाई पुण्यास आल्यावर पेशव्यानें महाराजांस विनंतिपत्र लिहून पुण्यास आणिलें. ‘ स्वारी पुण्यास येऊन मातुश्रीचें समाधान करून परत जावें, ऐसें लिहिलें. तेव्हां महाराज रघूजी भोसले सरळष्कर वगैरे-सुद्धां पुण्यास आले. प्रधान एक मजल पुढें जाऊन मोठे समारंभें घेऊन मेजवान्या केल्या. रामचंद्रबाबा यांचा वाडा सात मजली कसब्याच्या गणपतीच्या मार्गे होता त्यांत राहण्यास जागा केली. तेथे पेशवे वगैरे-मंडळींनीं जाऊन पुढील व्यवस्था ठरविली. हे भाग समजण्यासाठीं प्रथम स. १७५० तील ठळक ठळक प्रसंगांचें टांचण, तीन शकावल्या व