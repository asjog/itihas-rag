सल्ला घेऊन जयसिंगानें शिवाजीस भेटीस बोलाविले. त्याप्रमाणें भेट घेण्याचा विचार ठरून शिवाजीनें सफेत पोषाख केला; आणि पांचपंचवीस मातबर माणसें व थोडी फौज व इतमाम बरोबर घेऊन रायगड सोडून, प्रतापगड, जावळीच्या मार्गानें सिंहगडनजीक राजा जयसिंग याचे छावणींत शिवाजी गेला. शिवाजी आल्याचें जयसिंग यास कळतांच तंबूच्या बाहेर येऊन त्यानें शिवाजीस आलिंगनपूर्वक भेटून तंबूंत आणिलें, आणि आपले उजवे बाजूस बसवून प्रेमादरानें संभाषण केलें. त्या वयातीत थोर राजपूत राजाचा शिवाजीनेंही चांगला सन्मान ठेविला. शिवाजी म्हणाला ‘तुम्हांस जे गड पाहिजेत ते मी देतों, पुरंदर देतों, निशाण तुमचें चढवितों, पण मुसलमानांस यश न देणें; मी हिंदु; आपण राजपूत, तेव्हां हिंदूच; राज्य मूळचें हिंदूचें; आपणासारख्या विद्वान् व हिंदुधर्माचें रक्षण करणाऱ्या थोर पुरुषापुढें मी आपलें डोकें एकदां सोडून दहादां नमवीन. आपण आपल्या धर्माची व देशाची मानहानि होईल, असें कधीही करणार नाहीं. ’ असे गंभीर उद्गार काढून, शहाणपणानें सुचवून शिवाजीनें जयसिंगाचा सुप्त धर्माभिमान जागृत केला. शिवाजीची थोरवी त्यास कळून आली. तथापि दिलीरखानाच्या सल्ल्याशिवाय तह केल्यास, ‘ हिंदूंस हिंदू मिळाला, ’ अशी आपणाबद्दल तो बादशहाकडे कागाळी करील, असें जाणून, त्यानें प्रथमतः दिलेरखानाची भेट घेण्यास शिवाजीस सांगितलें. जयसिंगाकडे मुख्य अधिकार होता खरा; तरी त्याजवर दाब ठेवण्यास म्हणून दिलेरखानास बादशहानें बरोबर दिलें होतें. म्हणून आपला मामा सुभानसिंग व मुलगा कीर्तिसिंग व स्वतःचे ५० रजपूत शिपाई शिवाजीबरोबर देऊन त्यास जयसिंगानें खानाकडे पाठविलें. पुरंदर किल्ला सर करण्यापूर्वी शिवाजी तहाचें बोलणें करण्यास आला, हें पाहून दिलेरखान जरासा खट्टू झाला. परंतु ‘ शिवाजी राजे तह करून पाहिजे ते किल्ले स्वाधीन करून देण्यासाठीं आले आहेत, ’ असे सुभानसिंगाचे मधुर शब्द कानीं पडतांच, नाइलाज होऊन, ‘ जयसिंग वडील आहेत, ते करतील त्यांत आपण आहों, ’ असें म्हणून त्यानें शिवाजीस निरोप दिला. पुढें शिवाजी व जयसिंग यांच्या कांहीं बैठकी होऊन कलमें ठरलीं, तीं शिवाजीच्या अर्जासोबत बादशहाकडे रवाना होऊन तिकडून जबाब आल्यावर तह कायम झाला.