सुद्धां सर्व अधिकारी शिवाजीच्या भेटीस आले. दुसऱ्या दिवशीं शिवाजीनें ज्याचे त्याचे योग्यतेप्रमाणें परत भेटी दिल्या. पुढें बादशहानें हुकूम केल्याप्रमाणें शिवाजीस बहुमान, पोषाख व नजरनजराणे देण्यांत आल्यावर तो औरंगाबाद सोडून हिंदुस्थानांत जाण्यास निघाला. तारीख ९ मे रोजीं आग्रा राजधानीच्या बाहेर शिवाजीचा मुक्काम झाला. जयसिंगाचा मुलगा कुमार रामसिंग व मुखलिसखान या दोघांस बादशहानें शिवाजीच्या तैनातीस देऊन ता. १२ मे रोजीं गादीचा वाढदिवस होता, त्या वेळेस आपल्या भेटीस दरबारांत आणण्यास सांगितलें. भेट कशी व्हावी तें या तीन दिवसांत आगाऊ ठरविलेलें होतें. विजापुरास आदिलशहाशीं शिवाजीची भेट झाली त्याप्रमाणें ही भेट व्हावी असें ठराव झाला. बरोबरीचे नात्यानें भेट व्हावी असें शिवाजीचे मनांत होतें. परंतु ही गोष्ट शक्य नाहीं असें सांगून रामसिंहानें शिवाजीची समजूत घातली. त्याप्रमाणें शिवाजी दरबारास गेला. त्यानें अत्यंत नम्रभाव व राजनिष्ठा दाखवून बादशाही रिवाजाप्रमाणें जमिनीस हात लावून मुजरे वगैरे केले, आणि पंधराशें मोहरा नजराणा व सहा हजार मोहरा बहुमान दिला. हा विधि झाल्यावर सिंहासनजीक गालिच्यावर दरबारांतील सरदारमंडळींमध्यें जसवंतसिंगाच्या खालीं बादशहानें शिवाजीस उभें राहण्यास सांगितलें. शिवाजीला सन्मान वागवून त्याचा मानमरातब चांगला ठेवावा, कोणत्याही प्रकारें त्यास दुखवू नये, असें जयसिंगानें बादशहास वारंवार कळविलें होतें. त्याप्रमाणें कांहीं बहुमान शिवाजीस देण्याचा बादशहाचा विचार असेल, परंतु तो पहिल्या भेटीस शिवाजीच्या दृष्टीस पडला नाहीं. कांहीं वेळ उभा राहिल्यावर तो रामसिंगास म्हणाला, 'माझा अपमान करण्याकरितां बादशहानें मला येथें आणिलें आहे कीं काय ?' शिवाजीचें काय म्हणणें आहे, म्हणून बादशहानें विचारितांच रामसिंगानें शिवाजीचें म्हणणें बादशहास कळविलें, त्यावरून शिवाजीला आपणाजवळ येऊं देणें बादशहास इष्ट वाटलें नाहीं; आणि दरबार बंद करून बादशहानें त्यास घरीं घेऊन जाण्यास रामसिंगास सांगितलें. या भेटीबद्दल मनूची लिहितो कीं,—
' शिवाजी बादशहाच्या भेटीस गेला, तेव्हां त्यास दरबारांत पहिली जागा देण्याचा करार होता. हा करार जयसिंगानें व बादशहानें लेखी शपथपूर्वक ठरविलेला असतांही बादशहानें तो पाळला नाहीं. सोनेरी