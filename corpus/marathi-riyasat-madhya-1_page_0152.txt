त्याचा मुलगा चंद्रसेन पुढें उघड शाहूस सोडून मोगलांकडे गेला. अशा स्थितींत
शाहूनें दमानें व मनमिळाऊपणानें वागून हळूहळू मराठमंडळावर आपली छाप
बसविली. बाळाजीस ' सेनाकर्ते ' पद कांही दिवस दिलें, एवढ्यावर कल्पना
चालवून आणि पेशव्यांची पुढील करामत मनांत ठेवून, शाहूस अडचणीच्या
प्रसंगीं पैशाची व सेनेची मदत बाळाजीनें केली त्यामुळे शाहूचा निभाव लागला,
अशा मतलबाचा जो समज झालेला आहे, तो बराचसा अवास्तव आहे.
चंद्रसेनाशीं बाळाजीचा झगडा झाला तेव्हां स्वतःच्या इज्जतीखातर बाळाजीस
आश्रय देणें शाहूस प्राप्त झालें. नाना-तऱ्हेचे मतलब साधण्यांत, प्रतिपक्षांचीं मनें
वळविण्यांत, वसुलाची व्यवस्था लावून सनदा पत्रें लिहिण्यांत, बाळाजीचा उपयोग
शाहूस होऊन, पेशवा बहिरोपंत या कामांत सर्वस्वी नालायक ठरला. प्रतिनिधि
हुशार होता. परंतु त्याजवर भरंवसा टाकणें शाहूस शक्य नव्हतें. दुसरा हुशार
इसम शंकराजी नारायण मरण पावला आणि त्याचा मुलगा अल्पवयी असल्याने,
दुसरा कोणी भरंवशाचा हस्तक हुशार असा आपणाजवळ पाहिजे ह्मणून शाहूनें
बाळाजीस पेशवाईपद दिलें. परंतु या वेळा शाहू यत्किचित् दुसऱ्याचे उपदेशानें
चालणारा नव्हता. पुढें सय्यदांच्या वगैरे कारस्थानांत बाळाजीचा उपयोग
शाहूस घडून मातुश्रिया सोडवून आणल्यामुळें बाळाजीचा चहा झाला. परंतु
एवढ्यावरून सरंजामी पद्धत, पातशाही धोरण, अष्टप्रधानांच्या घालमेली
वगैरे हरएक बाबतींत शाहू केवळ बाळाजीचेच तंत्रानें चालत होता असें
ह्मणतां येत नाहीं. रोजनिशींतील व इतर पत्रव्यवहार वाचले म्हणजे
दिसतें कीं आरंभीं शाहू आपला आपणच विचार करून वागत होता.
त्याच्या उदार स्वभावामुळेच त्याचा निभाव लागला. परंतु राज्याचें कायमचें
धोरण ठरविण्याचें त्यास सामर्थ्य नव्हतें, आणि बरीचशीं प्रकरणें यदृच्छेनें प्रसंग
पडेल तशा तो निभावी. बाळाजी विश्वनाथाचा कारभार यशस्वी झाला, तेव्हां
कार्यकर्तें सेवक ह्मणून शाहूनें त्या कुटुंबास हाताशीं धरले. बाळाजीच्या एकनिष्ठ
सेवेचा मोबदला ह्मणून बाजीरावास त्यानें पेशवाई दिली.

यावरून उत्तरकालीन मराठशाहीचीं धोरणें बाळाजीनें ठरवून दिलीं असें
मानण्यास आधार नाहीं. अखेरपर्यंत पोंच ठेवून दूरदृष्टीनें आगाऊ एखाद्या
कारभाराची व्यवस्था ठरविण्याचा सामान्यतः मराठ्यांचा स्वभाव नाहीं. जेव्हां