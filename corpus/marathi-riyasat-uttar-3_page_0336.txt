जाट चैनी व हलगर्जी होते. तेव्हां हा सर्व प्रकार मधल्या हस्तकांचाच असावा असा लेकचा तर्क झाला. पकडलेल्या पत्रांवरून असें दिसलें कीं जाटांचें हें दुटप्पी वर्तन गेल्या वर्षीं इंग्रजांशीं तह केल्या वेळेपासूनचें होतें. लेकनें हें सर्व प्रकरण कलकत्त्यास ग० ज०कडे पाठविलें. त्यानें तेथून लेक यास कळविलें, तुम्हीं जाट राजास भेटून त्याच्या मनांतील संशय दूर करावे. ‘ तुमच्याशीं झालेले करार आम्ही यथायोग्य पाळूं. तुमच्या हितास कोणत्याही तऱ्हेनें बाध येऊं देणार नाहीं. तुमच्या कारभारांत हात घालण्याची आमची इच्छा नाहीं, आणि तशी तुमची समजूत झाली असेल तर ती खोटी होय,’ अशी त्याची समजूत घालावी, आणि त्यास पकडलेल्या पत्रांच्या नकला द्याव्या. त्याप्रमाणें लेकनें भेटून रणजितसिंगाची खात्री केली. राजानें उत्तर दिलें कीं, ‘ हा प्रकार आपण केलेला नाहीं. ’ त्यावरून तुमच्या नांवानें कोणी खटपटी लोक हा उपद्याप करीत असतील, तर त्यांचा तपास करा, आणि त्यांस पकडून सजा करण्यासाठीं आमचे स्वाधीन करा,’ अशी मागणी लेकनें राजाकडे केली. तथापि या बाबतींत राजानें साफ कानावर हात ठेविलेः आणि इकडे इंग्रजांस मदत करण्यांचे हेतूनें आणखी फौज व सामुग्री त्यानें जमा केली. परंतु आंतून यशवंतरावासच मदत करण्याचा क्रम त्यानें चालू ठेविला. यशवंतराव जो बागपतावर यमुना उतरून अंतर्वेदींत गेला त्यास मुख्य भर जाटचीच होती. जाटाचें राज्य संपन्न होतें, त्यांचा लढाईचा बाणा सुप्रसिद्ध होता आणि त्यांची युद्धाची तयारी भरपूर होती. तिचा पूर्ण उपयोग यशवंतरावास मिळाला, म्हणूनच तो इंग्रजांस इतका भारी झाला. जाटाच्या या विश्वासघाताबद्दल इंग्रज अधिकाऱ्यांचे मनांत बिलकुल संशय उरला नाहीं. परंतु या वेळीं आप-ल्यावर आणीबाणीचा प्रसंग आहे हें जाणून तूर्त भरतपूरचे राजास कोणत्याही प्रकारें दुखवूं नये, आणि प्रथम होळकराचाच पाडाव करावा, पाठीमागून आपण या प्रकर-णाचा योग्य तो निकाल करूं, अशा प्रकारचे गुळमुळीत हुकूम १३-११-१८०४ रोजीं ग० ज०नें लेक यास पाठविले. परंतु जाटानें पुढें यशवंतरावास डीग व भरतपूर येथें आश्रय दिला, म्हणून युद्धास विशेष रंग चढला.

६ निजाम दरबाराचा इंग्रजांस विरोध ( स. १८०४ ).—सिंदे भोस-ल्यांच्या युद्धांत निजामाची फौज जरी वस्लीच्या धाकानें हजर होती तरी खुद्द त्याचे दरबारीं अतिशय घोटाळे माजले असून तेथेंही इंग्रजांचें वर्चस्व न होऊं देण्यासाठीं जोराचा प्रयत्न झाला. रेसिडेंट कर्कपॅट्रिक निजामाच्या मृत्युसमयीं मोठ्या धूर्ततेनें वागून आपल्या सरकाराचें संधान राखीत होता. मराठ्यांचें युद्ध सुरू झालें त्याच