दुःख झालें. दौलतराव तिची समजूत घालीत रात्रभर जवळ जागत बसला. आपल्या हातानें तो तिचे अश्रु सारखे पुशीत होता. त्या वेळीं बाई सहा महिन्यांची गरोदर होती. आनंदराव फाकड्यानें खून केला त्यास शिक्षा करण्याचा तिनें हट्ट धरिला. तेव्हां अंतस्थ रीतीनें त्यास बरीच रक्कम पोंचवून दौलतरावानें पळून जाण्यास सांगितलें. तेव्हां शिंदेशाही सोडून तो पुढें बडोद्यास गायकवाडांचे आश्रयास गेला. तेथें हें फाकडे घराणें हल्लीं नांदत आहे. मेल्यावरही सर्जेरावानें लोकांस छळण्यास कमी केलें नाहीं. कैक वर्षे त्याचें भूत दौलतरावाचे देवडीवर बसून लोकांस पछाडी आणि सर्वांस त्याची मोठी दहशत वाटे असें सांगतात.

बायजाबाईच्या कारणानें सर्जेरावाची आठवण पुष्कळ काळ मागें राहिली. तिच्या अंगीं सुद्धां बापाची कपटनीति कांहीं कमी उतरली नव्हतीं. नवऱ्यास तर तिनें सर्वथा मुठींत ठेविलें होतें. बायजाबाईचा धाक व बडेजाव मोठा होता. जवळ नेहमीं बटकींचा मोठा घोळका असे. त्या बटकींत सर्व हिंदुस्थानांतील अठरापगड जातींच्या बायका असत. वर्षाचीं दोन लुगडीं व पोटास अन्न मिळालें कीं त्या नोकरींत राहण्यास खुशी असत. कारण बाईजवळ थाटांत राहून असन्मार्गाने त्यांस चांगलीच किफायत करण्याची संधि मिळे. रात्रीं फक्त चौघींनीं आळीपाळीनें नोकरीवर राहवयाचें. बाकीच्यांना पाहिजे तिकडे भटकण्यास मुभा असे. प्रत्येकीचा कोणी ना कोणी लहान मोठा गृहस्थ ठरलेला प्यार असे. त्याजकडून दागिने व अन्य मोलवान् वस्तू त्या उपटीत, इतकेंच नव्हे, तर आपण कोणास कसें आपल्या जाळ्यांत अडकविले आणि त्याजपासून कशी पैदास केली याची बढाई त्या मोठ्या आतुरतेनें आपल्या धनिणीस सांगत. इतर सरदारांजवळ सुद्धां अशा बटकी असत. मेल्यावर त्यांची जिंदगी मालकिणीस मिळे. त्यांनां कांहीं मुलें वगैरे असलीं तर त्यांच्या निर्वाहास त्या जिंदगीचा कांहीं अंश ठेवून बाकीचा पैसा नवीन होतकरू बटकीस वांटून देण्याचा रिवाज होता. स्त्रीनोकर फुकटांत मिळविण्याची ही साधी पद्धत पाहून ब्राउटननें तिची वाखाणणीच केली आहे.

दौलतरावास संतति नव्हती, ती व्हावी म्हणून त्यास सारखी मोठी हुरहुर लागलेली असे. बायजाबाईच्या लग्नानंतर दोन वर्षांनीं ती गरोदर राहिली. दौलतराव स. १८०० च्या दिवाळींत पुण्याहून बाजीरावाची रजा घेऊन उत्तर हिंदुस्थानांत जाण्यास निघाला, तेव्हां बायजाबाईच्या प्रसूतिनिमित्त दोन महिने त्यानें जांबगांवास मुक्काम केला पण तें मूल जगत्याचा उल्लेख नाहीं. सर्जेरावाचा खून झाला, त्या वेळीं म्हणजे स. १८०९ सालीं