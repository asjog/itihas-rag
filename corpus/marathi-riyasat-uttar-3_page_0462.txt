८ महित्पुरची लढाई, मंदसोरचा तह (२१ डिसें०-६ जाने. १८१८).–
उज्जनच्या उत्तरेस सुमारें ३० मैलांवर क्षिप्रा नदीचे पश्चिम कांठीं महित्पुर येथें
होळकरांचा तळ पडला असतां वरील प्रकार बनला. या फौजेस दक्षिणेत जाऊं
देऊं नये म्हणून माल्कम व हिस्लॉप उज्जनकडून त्यांजवर चालून गेले. त्यापूर्वीच
सिंध्यांशीं तह झाला होता, तशाच मासल्याचा मसुदा माल्कमनें होळकरांचे सरदारांकडें
पाठविला. त्यावरून सरदारांनीं आपले वकील वाटाघाटीसाठीं माल्कमकडे रवाना
केले. आतां तह पुरा झाला म्हणजे आपलें कांहीं चालणार नाहीं असें पाहून
रामदीन, रोशनबेग, गफूरखान व सद्रुद्दीन या लष्करी अंमलदारांनीं ता० १७
डिसेंबर रोजीं गणपतराव व तुळसाबाई यांस कैद करून माल्कम बरोबर
चाललेली वाटाघाट बंद पाडली. त्यांचा उद्देश असा, कीं होळकरांनीं इंग्रजांचा
आश्रय केल्यावर आपल्या नोकऱ्या जाऊन नुकसान होईल, त्यापेक्षां येथेंच इंग्रजांशीं
संग्राम केल्यास त्यांत कांहीं तरी आपला निभाव लागेल. असें मनांत आणून त्यांनीं
मल्हाररावास तिच्या पासून काढून घेतलें व ता० २०.१२.१८१७ रोजीं उत्तर-
रात्रीं तुळसाबाईचा खून करून तिचें शव क्षिप्रा नदींत फेंकून दिलें. या वेळीं तिचें
वय ३० वर्षांचें होतें. हा खून गफूरखानानें करविला असें म्हणतात. कदाचित
त्यास इंग्रजांकडचें प्रोत्साहनही असेल. परंतु ती बराच काळ सर्वांसच अप्रिय झाली
असल्यामुळें खुनाबद्दल फारसें कोणास वाईट वाटलें नाहीं. त्याच धांदलींत
माल्कमचा असा दरडावणीचा निरोप सरदारांस आला, कीं ‘ तह पत्करून
शरण या, नाहीं तर आम्ही तुमच्यावर एकदम चाल करून येतों. ’ अशा
रीतीनें प्रकरण हातघाईवर येऊन ता० २१ डिसेंबर रोजीं सकाळींच क्षिप्रेच्या
पूर्व कांठावरून माल्कम व हिस्लॉप यांनीं नदींतून पलीकडे जाऊन होळकरांचे
छावणीवर हल्ला केला. त्या प्रसंगीं इंग्रजांवर होळकराच्या तोफखान्यानें जबरदस्त
मारा केला, त्यामुळे इंग्रजांचें भारी नुकसान झालें. तथापि इंग्रजांची बाकीची
फौज पलीकडे जाऊन होळकराचे छावणींत घुसली, आणि भाल्यांनीं व तलवारीनें
इंग्रजांनीं होळकरांचे पुष्कळसे लोक कापून काढिले. लढाईंत कॅ. ब्रिग्ज व रंगो बापूजी
हजर होते. होळकराच्या घोडेस्वारांनीं युद्धांत भाग घेतलाच नाहीं. इंग्रजांचा हल्ला
येतांच ते पळून गेले, बारा वर्षांचा मल्हारराव हत्तीवर बसून लष्करांत हिंडत होता.
त्यानें आपले लोक पळूं लागलेले पाहतांच डोळ्यांत आंसवें आणून त्यांस परत
फिरण्याविषयीं नानाप्रकारच्या विनवण्या केल्या. चुलतभाऊ हरिराव होळकर हाही