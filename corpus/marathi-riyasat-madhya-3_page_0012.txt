अभ्यासकांच्या सोईसाठी प्रत्येक बाबतीचे आधार ठिकठिकाणीं दर्शविले
आहेत. विशेष निर्देश न करतां जेथें कंसांत नुसता आंकडा येईल तेथें तो
रा. राजवाड्यांच्या खंडाचा समजावा. पानपतचा संग्राम भूगोलिक परिस्थितीवरून
यथास्थित कळण्यासाठीं एक नकाशा देऊन त्यांत सदाशिवरावाचा मार्ग व शक्य
तितकीं स्थळें दाखविलीं आहेत. हा नकाशा वाचकांस पसंत पडेल अशी आशा आहे.

ह्या कामीं अनेक मित्रांनीं स्वराष्ट्रेतिहासाची कळकळ बाळगून नानाविध
कागद व माहिती देऊन मला जें साह्य केलें त्याबद्दल मी सर्वांचा आभारी आहें.
तसेंच बडोदें राज्याच्या शाळाखात्यानें या पुस्तकास उदार आश्रय दिला ह्मणून
त्यांचेही मी फार फार आभार मानितों.

सन १७६१ पासून पुढील मराठशाहीच्या अखेरपर्यंतचा अवशिष्ट भागही
यथावकाश वाचकांस देण्याची उमेद आहे.

ता. १० नोव्हेंबर १९२२, मु. बडोदें.          गोविंद सखाराम सरदेसाई.