कवलनयन सिंद्यांचें दौलतींत पुष्कळ वर्षे इंग्रजांकडे बोलणें करण्यांत होता. तो इंग्रजांस मिळून सिंद्यांचें नुकसान करतो अशी सर्जेराव व यशवंतराव यांची भावना झाली; आणि हे आपलें नुकसान करतील असें समजून तो नोकरी सोडून दिल्लीस आपल्या घरीं जाऊन राहिला. तसाच सिंद्याचा अम्मलदार जीन बॅप्टिस्ट हा कंपूवाला अनुभवलेला सेनानायक होता. तो इंग्रजांस फितूर होऊन यशवंतराव होळकरास पकडून लेकचे हवालीं करणार असा संशय आल्यावरून, यशवंतरावानें त्यास पकडलें आणि त्याचे हाल केले, (जून १८०५).

या प्रकरणाचें वर्णन होळकर कैफियतींत आहे तें असें.-‘ जॉन बत्तिसाचे कंपूंत फौजेनें पगारासाठीं गवगवा केला. तेव्हां यशवंतराव पन्नास हजार रुपये सांडण्यांवर घेऊन पांचा स्वारांनिशीं कंपूंत गेले. बत्तिसास वेगळा करून अवघे ऑफिसर चांदणी खालीं बोलावले. तेव्हां सर्वांस आश्चर्य वाटलें. सरदार खावंद यांजला म्हणावें. छाती करून एकला आपल्यांत आला. ऑफिसरांस प्रश्न केला, कीं ‘ तुम्ही चाकर बत्तिसाचे कीं आमचे.’ आपसरानें उत्तर केलें, आम्हांस बत्तीस व सरकारची बटीक दोनही सारखेच; सांगाल त्याची चाकरी करूं, बाकी चाकर सरकारचे. ’

य०—उत्तम आहे. आम्ही आज तुमची रक्कम चुकवितों. बत्तिसास कित्येक जाब विचारावयाचे आहेत, त्यास आमचे स्वाधीन करावें.

त्याप्रमाणें रकमा वांटल्या व बत्तिसास हस्तगत करून घेतलें, आणि दौलतरावाचे स्वाधीन केलें. ’

याच भेटींत दौलतरावानें काशीराव होळकरास यशवंतरावाकडे आणून त्यांची गोडी करून दिली. अंबूजीकडचा पैसा हातीं लागतांच त्याजवरचा राग दौलतरावानें सोडून दिला; सन्मानानें भेटीस आणून त्याचा गौरव केला; आणि सर्जेरावाकडून कारभार काढून तो अंबूजीचे हवालीं केला. रे० जेंकिन्स या वेळेस अटकेदाखलच बरोबर होता. त्यासंबंधानें दरडावणीचें पत्र ता. २५.७.१८०५ रोजीं लॉर्ड वेस्लीनें सिंद्यास लिहिलें. पण त्यानंतर पांचच दिवसांनीं त्यास कारभार सोडावा लागल्यामुळें त्या प्रकरणाचा निकाल पुढें कॉर्नवॉलिसनें केला.

वसईचा तह झाल्यावर मराठ्यांनीं जूट करून सर्वांनीं एकविचारानें इंग्रजांशीं झगडा केला असता तर इंग्रजांचा डाव सर्वथैव फसला असता, हें नीट लक्षांत येण्याकरतां सिंद्याचे दरबारीं काय प्रकार घडत होते याचें संक्षिप्त वर्णन येथवर केलें. या प्रकरणाचीं शेंकडों पानें इंग्रजींत असून त्यांचा गोषवारा संदर्भापुरताच येथें थोडक्यांत दाखल केला आहे. त्यावरून एक गोष्ट सर्वांचे मनास पटण्याजोगी दिसते ती अशी