होता, तो या कत्तलीसाठीं उभा करण्यांत आला असतां, एका अफगाणाच्या
कृपेनें वांचून परत आला. तो स्वतः पुढें वृद्धापकाळीं आपली सुटकेची हकीकत
ग्रँट डफ यास सांगत असे. त्याचा उल्लेख डफनें पानिपतचे प्रसंगांत केला
आहे. दक्षिण व पश्चिम दिशेनें होळकर वगैरे कांहीं मंडळीं सावधगिरीनें व
बेतावेतानें निभावून परत येत होती. बऱ्याच लोकांनीं हाच रस्ता घेतला;
आणि याच फौजेत हळूहळू इतरत्र पळालेले लोक सामील होऊन प्रथम जाठाच्या
राज्यांत येऊन नंतर ग्वाल्हेरीवर जमा झाले. पार्वतीबाईच्या रक्षणार्थ
होळकरानें विसाजी जोगदंड यास नेमिलें होतें. परंतु तो इमानास जागला
नाहीं. जानू भिंताडया नांवाचा दुसरा एक इसम होता, त्यानें अनेक अनर्थां-
तून बाईस वांचवून ग्वाल्हेरवर सुखरूप आणिलें. त्याबद्दल पुढें जानू भिंताडयास
एक गांव इनाम मिळाला ( भा. व. श. पृ. ४२ ). पार्वतीबाईबरोबरच
विश्वासरावाची बायको लक्ष्मीबाई या संकटांतून बचावून दक्षिणेंत आली, ती
पुढें पुण्यास वारली [ का. सं. प. या. पृ. ५४१ ]. पार्वतीबाई, होळकर,
नानापुरंदरे, महिपतराव चिटणीस ( धा. रा. च ). वगैरेनीं जाठाचे मुलखांतून
ग्वाल्हेरीस व भिंड येथे येऊन तेथें एक महिना मुक्काम केला. पळाचे लोक आले,
त्या सर्वांस वस्त्रें व पांच रुपये खर्चास जाठाचे राणीनें दिले. तेथून नानापुरंदऱ्याने
भाऊसाहेबाचे शोधास बैरागी पाठविले. परंतु ठिकाण लागलें नाहीं.

लढाईच्या दुसऱ्या दिवशीं रणांगणावर पुष्कळ मोठमोठ्या पुरुषांचीं प्रेतें
पडलीं आहेत अशीं बातमी समजल्यावरून, अशीं प्रेतें शोधून काढून त्यांस अग्नि
देण्याच्या विचारानें शेषधर पंडित, गणेश पंडित ( वेदांती ? ) वगैरे सदाशिव
रावाचे माहितगार इसम बरोबर घेऊन सुजाउद्दौला आपले घोडयावर बसून
पुष्कळ वेळ समरभूमीवर फिरला. यशवंतराव पवाराचें शव त्यास सांपडलें.
पुढें एका ढिगाखालीं प्रेताच्या अंगावरील तीन चार रत्नें चमकलीं तीं पाहून
वरील गृहस्थांनीं तें प्रेत बाहेर काढिलें. त्याच्या पायांवर व पाठीवर जखमांचे
व्रण होते त्यांवरून हें प्रेत सदाशिवरावाचें होय असें त्या मंडळींनीं ओळखिलें,
आणि पुढें काशीरायानें दुराणी शहाची परवानगी आणून त्यास अग्नि दिला.