स्वतःच्या हिमतीनें जिंकली. मॉन्सन्ला मुकुंदरा खिंडींत रडकुंडीस आणून त्यानें
इंग्रजांस दहशत बसवली; आणि दीग व भरतपुर येथे से० लेक याचे हल्ले परतवून
युद्धकलेत त्याजवर कायमची मात केली, हे त्याचे सर्व विजय संस्मरणीय आहेत.
परंतु त्याला परिस्थतीचे आकलन किंवा राजकारणाचे ज्ञान फारसे नव्हतें. दौलतराव
व बाजीराव यांस युक्तीनें वश करून भिन्न प्रकृतींच्या माणसांस आपल्या लगामी
लावून घेण्याची हातोटी त्याम साधली नाहीं. त्याचा एकंदर आयुःक्रम उच्च पर्वत व
खोल दऱ्याखोरीं यांनीं व्यापलेल्या भूष्पृष्ठभागाप्रमाणें अत्यंत खडबडीत, आणि गुण व
दोष या दोनही बावतींत सारखाच अद्भुत दिसतो. अमृतराव, मोरोबा दादा, दौलतराव
सिंदे, रघूजी भोसले अशा सत्प्रवण किंवा हुशार व्यक्तींला यशवंतराव कार्यप्रवृत्त
करूं शकला नाहीं, यावरून राजकारणांतील अष्टपैलूपणा त्याचे अंगीं नव्हता असें
म्हणावें लागतें.
रणजितसिंग जाटानें त्याची संगत सोडतांच यशवंतराव उघडा पडला. त्याला
स्वतःलाच खर्चास नसल्यामुळे साथीदारांसही कांहीं मिळेनासे झालें; उपासमारीनें लोक
त्यास खाण्यास उठले. सर्व मराठ्यांनी एकजुटीनें इंग्रजांचा पाडाव करावा अशी उच्च
व प्रचंड महत्त्वाकांक्षा धारण करून ती सिद्धीस नेण्यांत शिकस्तीचे प्रयत्न करावे असें
तोंडानें म्हणणारा प्रत्येक दौलतदार स्वार्थाचे नादास लागून इंग्रजांकडून आपल्यापुरती
व्यवस्था लावून घेण्यांत गुंतल्यामुळे, समग्र राज्याची आस्था कोणासच राहिली नाहीं.
जिकडे तिकडे अडचणी व निराशा यांचें साम्राज्य पसरलें. त्याबरोबर यशवंतरावाचा
मूळचा उतावळा स्वभाव अत्यंत चिडखोर व खुनशी बनला. पुढें जें त्याला वेड
लागलें त्याची छटा तह झाल्यापासूनच त्याच्या स्वभावांत दिसूं लागली. कोणीही
सरळ व सत्य सांगितलें तरी तें त्यास खपेनासें झालें. त्या आवेशांत तो लोकांचे
अपमान व नुक्सान करून प्रसंगानुसार कडक शिक्षाही करूं लागला. भवानी-
शंकराचें व त्याचें पटनासें होऊन त्यानें यशवंतरावास सोडून इंग्रजांमार्फत आपली
व्यवस्था ठीक लावून घेतली हे मागें सांगितलेंच आहे. यशवंतराव जेव्हां दौलतरावाचे
भेटीस सबळगडास गेला त्याच वेळीं भवानीशंकरानें लेक साहेबास पत्र लिहिलें कीं,
आपली परवानगी असेल तर मी आपल्या सेवेस येऊन हजर होतों. लेकचा जबाब
लगेच आला, की 'तुम्हीं ताबडतोब इकडे निघून यावें, तुमच्यावर पूर्ण कृपा केली
जाईल.' त्यावरून धोलपुर बारीवर कुवारी नदीचे कांठीं लेकचा मुक्काम असतां भवानी-
शंकर जाऊन त्यास भेटला. लेकनें त्यास सन्मानपूर्वक आपल्या नोकरीत ठेवून घेतलें.
यशवंतरावाने आपल्या पराक्रमानें होळकराच्या दौलतीची मालकी सिद्ध केली.

