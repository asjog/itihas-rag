मंडळी, रास्ते, विंचुरकर एकत्र होऊन धारवाडाकडे इंग्रज येत आहे त्याचा बंदोबस्त करावा. आतां पूर्व सांप्रदायास माहीत आपणच आहेत. वडीलपणें सर्वांस सांगोन याचा उद्योग व्हावा. सिंदे होळकर व भोसले हे लवकरच एक होतात. आपलें सारें मंडळ एक झालें म्हणजे नबाबही अनुकूल आहे. आपली सर्वांची खंबिरी पाहिजे.’ निजामास मिळवून घेण्यासाठीं बाबा फडके हैदराबादेस गेला तेथून त्यानें हें पत्र लिहिलें आहे. मराठमंडळाची एकजूट करण्यास हा फडके किती खटपट करीत होता, हें यावरून व्यक्त होतें. मात्र याबद्दल त्याजवर बाजीरावाचा रोष होऊन त्यास पुढें सर्वस्वास मुकावें लागलें. वरच्याची उलट बाजू खालील संवादांत दिसून येते. चिंतामणराव पटवर्धनाचे प्रश्नास दिलेलीं तीं उत्तरें आहेत. सिंदे आपल्याकडे बोलावतात, पण बाजीरावाची आज्ञा इंग्रजांस जाऊन सामील होण्याची, ते पक्षीं याचा विचार कसा करावा ? ’ पंतांनीं उत्तर केलें, ‘ सरकारचे पदरीं सरदार बहुत आहेत. सर्वांचा एक विचार व्हावा; आणि सरकार दौलतीचा बंदोबस्त करावा.’

प्र.—इंग्रज जवळ आले याचा विचार सिंद्यांनीं काय केला आहे ?
उ.—इंग्रजांस दौलतींत शिरूं देऊं नये.
प्र.—सिंदे वऱ्हाणपुरास. भोसले नागपुरास. नबाब हैदराबादेस. लहान किरकोळ सरदारांत त्राण नाहीं. तेपक्षीं आपण म्हणतां ही गोष्ट कशी घडावी ? इंग्रज तर लगत आले. इकडील चार लहान मोठे मिळून इंग्रजांचें तोंड सांभाळणें कठिण. तत्रापि सिंदे व भोसलेही लांब. तेपक्षीं विचार कळतच आहे. शिवाय होळकर व सिंदे यांत द्वंद्व. ज्या पेशव्यांचे चाकर म्हणवितों त्यांची आज्ञा उल्लंघन करून राज्यकारभार कसा चालतो ?
उ.—धन्यांनीं जें करणें तें पदरच्यांचे हातून न होतें तर इंग्रजांस बोलवावयाचें होतें. धन्यांनीं विचार न केला आणि दौलत दुसऱ्याचे घरांत घातली, तेपक्षीं सर्वांनीं एकविचारें होऊन पूर्वी फडणीस नानांनीं कारभार चालविला त्याप्रमाणें चालवावें, आणि इंग्रजांस दौलतींत येऊं देऊं नये.
प्र.—तुम्हीं विचार मोठे बोलतां. इंग्रज येऊन दाखल झाले.

या संवादावरून लोकांची तत्कालीन मनोभावना कळेल.

वसईचा तह होतांच इंग्रज बाजीरावास पुण्यास नेऊन पेशवाईवर स्थापण्याच्या उद्योगास लागले; आणि त्यांनीं फौजेची सिद्धता केली. पुण्यावर मोहीम करण्याची तयारी इंग्रजांनीं आज दोन वर्षे चालविली होती. वाघावर आलेली वीस हजार फौज त्यांनीं हरिहर येथे ठेवून तिची तयारी कडेकोट केली. या फौजेवर मद्रासचा सेनापति स्टुअर्ट हा मुख्य होता. दुसरी इंग्रजांची फौज निजामाच्या हद्दीवर परिंडा येथें जमली.