सुभेदारीचा स्वीकार करावा, आणि सलाबतजंगास आपला दुय्यम नेमून परत दिल्लीस जावें.’ सय्यद ल. खानाची ही बतावणी पेशव्यानें ओळखून त्याबद्दल गाजीउद्दीन यास पत्रानें कळविलें. त्यावर गाजुद्दीननें पेशव्यास लिहिलें कीं, सय्यद लष्करखान व जानोजी निंबाळकर या दोघांसही पकडून आपल्याजवळ आणावें. त्याप्रमाणें त्यांस आणल्यावर गाजीउद्दीनची व पेशव्यांची भेट शहागड येथें झाली, दोघांच्या फौजांचा मिलाफ झाला. एकंदर जमाव दीड लाखाचा जमला, तेव्हां सलाबतजंगानें गाजीउद्दीनास शरण जाऊन आपला बचाव करण्याचा विचार चालविला. कारण शिंदे होळकरांनीं खानदेशच्या व उत्तर बाजूनें, पेशव्यानें स्वतः नगरच्या बाजूनें व जानोजी भोसल्यानें अळजपूर बाळापुरच्या बाजूनें, अशा रीतीनें पेशव्यानें मोठ्या युक्तीनें चोहोंकडून सलाबतास वेढून टाकिलें. [ रा. खं. १ प्र. पृ. २० ] तेव्हां तो तहाच्या गोष्टी बोलूं लागला. आपणास पेशव्यांनीं मदत केल्याबद्दल वऱ्हाडच्या पश्चिमेकडील तापी व गोदावरी या दोन नद्यांमधील सर्व प्रदेश गाजीनें पेशव्यास देऊं केला; अशारीतीनें सर्व पक्षांची तडजोड होऊन प्रकरणाचा निकाल लागणार इतक्यांत औरंगाबाद येथें निजामअलीच्या आईनें गाजुद्दीनखानास मेजवानीस बोलावून विषान्न घालून ठार मारिलें. [ ऑक्टोबर तारीख १६ स. १७५२ ]. त्याच्याच आदल्या दिवशीं पेशवे व शिंदेहोळकर यांच्या भेटी राक्षसभुवनाजवळ झाल्या. ( पु. रो. पृ. ८६ ) येणेप्रमाणें फार दिवस घाटत असलेला पेशव्याचा हा मोठा व्यूह एकाएकीं कोसळून पडला.

गाजीउद्दीनच्या आगमनासंबंधानें भा. ब. श. त खालील मजकूर आहे.
" आश्विनमासीं होळकर, शिंदे, गाजुद्दीनखान मोठे फौजेनिशीं औरंगाबादेस आले. गाजुद्दीनखानापाशीं मसलतगार सैयद हशमतखान व महंमद अनवरखान होते. त्यांनी सांगोन पाठविलें कीं, भागानगराहून निंबाळकर व सय्यद लष्करखान आले आहेत. त्यांस निरोप न देतां शहागडावर यावें. आजकडे आमचे विचारें ठरेल तेव्हां होईल. त्यावरून श्रीमंत कूच करून