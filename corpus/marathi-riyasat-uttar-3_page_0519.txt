अशी धास्ती बरेच दिवस पर्यंत एल्फिन्स्टन यास होती. ता. १६.४.१८१८ रोजीं तो लिहितो, ‘‘आम्हीं एकेक राज्यें घशांत टाकलीं. म्हैसुरास नवा राजा केला, नागपुरास केला आणि आतां साताऱ्यास केला. पण न जाणो, सिंदे आपल्यावर उलटेल, होळकर त्यास सामील होईल. निजाम आम्हांवर उलटेल, किंवा शीख आणि गुरखे हे सुद्धां फिरतील, तर प्रसंग मोठा कठिण येईल, नुसती एक ठिणगी पडण्याचा अवकाश आहे, कीं आमचें राज्य पत्त्यांच्या घराप्रमाणें कोसळून पडेल. अजीर्ण होई पर्यंत खाऊं नये हें बरें. इतकीं सगळीं राज्यें खालसा करून असलेल्या अंदाधुंदींत आम्हीं भरच घातली आहे. बाजीराव केवळ आपल्या भित्रेपणामुळें आमच्या कब्जांत आला. सन १८१४ त तो आमचेवर उठला नाहीं याचें कारण केवळ भित्रेपणा. थोडी छाती त्यानें केली असती तर त्या वेळीं आमचा निभाव लागला नसता. या खटपटींत खर्चाचें ओझें आमचे डोक्यावर केवढें चढलें आहे याची कल्पनाही कोणास होणार नाहीं.’’ अभ्यासूंनीं एल्फिन्स्टनचें चरित्र अवश्य वाचावें.

बाजीरावाचा पळ हा गनिमी काव्याचा उत्कृष्ट मासला आहे. त्याच्या पुढें इंग्रज फौजा हतवीर्य झाल्या. पळतांना त्याच्या बरोबर कोणासही टिकाव धरवेना. असाच जर हा देशभर भटकत राहिला तर आपला निभाव कसा लागणार, याची इंग्रजांस विवंचना पडली. यशवंतराव होळकराचे जिवास जीव देणारे पाठिराखे होते तसेच बाजीरावानें जोडले असते तर त्याला सुद्धां अटकेपर्यंत मजल गाठणें शक्य झालें असतें. भोजन आराम झोंप यांची परवा न ठेवतां त्यानें व्यवस्थित पळ काढला असता तर इतरांसही पाणी चढून नवीन आवेश उत्पन्न झाला असता. पण आनंदीबाईची कूस इतकी भाग्यशाली नव्हती. आनंदीबाई व जिजाबाई दोघींनाही गर्भारपणीं पळ काढावा लागला, पण एकीस त्याचा फायदा झाला तो दुसरीस झाला नाहीं. तरी बाजीरावानें इंग्रजांस दमविलें हा गनिमी काव्याचाच विजय म्हटला पाहिजे.

८ बाजीरावाचें चांद्याकडे प्रयाण, शिवनीची लढाई (१०.४.१८१८).
-पुढें बाजीराव उत्तरेस येत आहे असें पाहून हिस्लॉप त्याचे मुकाबल्यास गेला. भोसल्यांचा सरदार गणपतराव परांजपे सुभेदार सिताबर्डीवर मोडलेली फौज जमा करून लगबगीनें बाजीरावाचे साह्यास धावून आला. आष्टीच्या लढाई पूर्वी थोडे दिवस टेंभुर्णी येथें बाजीरावाशीं त्याची भेट झाली. त्या वेळीं नारो सखाराम म्हणून एक इसम आपासाहेबाचा गुप्त निरोप घेऊन गणपतरावाबरोबर बाजीरावाकडे आला होता. इतक्यांत ता. २० फेब्रुवारी रोजीं आष्टीच्या लढाईंत बाजीरावाचा पराभव