वस्त्रानिशीं भेलशावर कैदेंत ठेविलीं. वस्तभाव सर्व सरकारांत आणिली. सर्व फौजा परत आल्या.’
यावरून राघवगडाचा बंडावा मोडण्यास महादजीस आपलें सर्व सामर्थ्य व एक वर्ष खर्ची घालावें लागून प्राप्ति एका पैचीही झाली नाहीं. उलट अपरिमित पैसा खर्च झाला. बळवंतसिंग दोन वर्षे कैदेत राहिला. पुढें त्यास मोकळा करण्याबद्दल रणजितसिंग जाठ वगैरेनीं महादजीस गळ घातली, तेव्हां स. १७८८ च्या सप्टेंबरांत, म्हणजे उत्तरेंत स्थिरता होतांच, महादजीनें बळवंतसिंगास मथुरेस आणिलें, एक कोस सामोरे जाऊन त्याचा बहुमान केला आणि शिवाजी विठ्ठल विंचूरकराच्या स्वाधीन त्यास करून व एक लाख दंड घेऊन राघवगडास रवाना केलें. पुढें महादजीच्या हयातींत या खेचीचा त्रास मराठ्यांस झाला नाहीं. जयसिंगही शूर व उपद्व्यापी निघाला. दुर्जनसालाची त्यास मदत असे. माल्कम लिहितो, ‘साहस, शहाणपण व शौर्य या गुणांत राजा दुर्जनसालाची बरोबरी करणारे पुरुष खेचीच्या वंशांत फारच थोडे झाले. मराठ्यांशीं तर त्याचें पक्कें हाडवैर होतें. स. १७९८ त त्यानें लखबादादास मिळवून घेऊन महादजीच्या बायकांचा पक्ष घेतला, तेव्हां पेराननें त्यांचा पाडाव केला.’ खेचीकरांची बंडाळी मराठशाहीबरोबर संपली. दुर्जनसाल स. १८१० त मरण पावला.
या वेळीं बुंदेलखंडांत महादजीनें फौज पाठविल्याचा उल्लेख आहे, त्याची हकीकत सदाशिव दिनकर देतो ती अशी कीं, ‘खंडेराव हरीस बुंदेलखंडांत बिदा केलें. त्यास अर्थ प्राप्त व्हावा हा मुख्य पक्ष. बुंदेल्यांची आपसांत सारे भावाबंदांची फूट. येरयेरावर चालून जातात, भांडतात. बांदेकर गुमानसिंग निपुत्रिक मेला. जिवंत असतांच मधुकरसा पुत्र घेतला होता. त्याचेच आज्ञेंत कारभारी यांनीं चालावें. गुमानसिंग मेल्यावर खुमानसिंग म्हणूं लागला, माझा पुत्र गुमानसिंगाचा पुत्र करून राज्यीं स्थापावा. गुमानसिंगाचे कारभारी मजबूत व कर्ते आहेत, त्यांनीं बाबांकडे अनुसंधान लावून मधुकरास मदत मागितली. त्यावरून बाबांनीं खंडेराव हरीची रवानगी केली. [ ऑगस्ट स. १७८६ ]. अशीच भानगड भेलशांतून पुण्यास तोफा नेण्यासंबंधानें झाली. पन्ना येथील गादीसंबंधानें सुद्धां अशाच तक्रारी होत्या.†