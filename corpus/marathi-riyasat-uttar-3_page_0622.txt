बापू कान्हो वगैरे कित्येक सातारकर ब्राह्मण मंडळीही प्रतापसिंहास मिळून होती.
तथापि जातीच्या किंवा धर्माच्या बाबतींत ते फारसें लक्ष घालीत नसत.
     वरील मंडळीच्या विरुद्ध असा दुसरा एक पक्ष, आघातास प्रत्याघात या न्यायानें,
निर्माण झाला. त्याचें पुढारपण बळवंतराव नातूकडे आलें. या पक्षाचें अधिष्ठान वाई
पुणें येथें होतें. सांगलीकर चिंतामणराव पटवर्धन यासही या पक्षाचा अभिमान असे.
बळवंतराव नातू व गंगाधरशास्त्री पटवर्धन दोघेही हुशार व कारस्थानी गृहस्थ
स्वार्थाच्या नादीं लागून इंग्रजांच्या कच्छपीं लागून बाममार्गास गेले. पश्चिम-
हिंदुस्थानांत इंग्रजी राज्याची प्रतिष्ठा वाढण्यास या दोन पुरुषांची करामत उपयोगास
आली. नातू लोभी व साहसी होता. नवीन राज्याची घडी बसविण्यांत मुंबईच्या
गव्हर्नरांस त्याचा उपयोग अतिशय झाला. म्हणून त्याजवर इंग्रजांची मर्जी
असे. त्याचीं कुंलगाडीं ते ओळखून नव्हते असें नाहीं, पण मतलबासाठीं
त्यांनीं त्यास हाताशीं धरिलें. नातूला दुखविल्यामुळेच प्रतापसिंह बुडाला असें
नि:संशय म्हणतां येतें. पैशाचा लोभी असल्यामुळे नातूस प्रतापसिंहाची दिवाणगिरी
पाहिजे होती. दिवाणगिरीच्या पोटीं अनेक फायदे होते. जहागीरदारांवर सत्ता
गाजविणें दिवाणाच्या हातांत होतें. बळवंतराव चिटणीस व बळवंतराव सेनापति
यांस पेशव्यांचा संबंध तोडून सातारच्या राज्यांत नवीन प्रघात पाडण्याची मोठी
उत्सुकता होती. इंग्रजांस राज्य मिळवून देणारा नातू आपल्याजवळ नको अशी
त्यांनीं प्रतापसिंहाची समजूत करून त्यास दिवाणगिरी दिली नाहीं. विठ्ठल बल्लाळ
महाजनीस त्यानें दिवाण केलें. तें पाहून नातूनें एल्फिन्स्टनचे मार्फत रेसिडेंटाच्या
असिस्टंटाची जागा मिळविली. अर्थात् चिटणीस व नातू एकाच राजधानींत दोन
भिन्न धन्यांचे नोकर बनले. तथापि मागें सांगितलेले प्रतापसिंहास चाहणारे इंग्रज
अंमलदार अधिकारावर होते तोपर्यंत नातूच्या हातून दुसऱ्यास अपाय होऊं शकला
नाहीं. स. १८३० नंतर जहागीरदारांचें प्रकरण उपस्थित झालें तोपर्यंत फक्त
जातिनिर्णय व प्रभु-ब्राह्मणांचा कलह एवढा एकच विषय उभय पक्षांचीं मनें वेधणारा
उत्पन्न झाला होता. प्रतापसिंहानें प्रभूंवरील आचरणाचे ब्राह्मणांनीं बसविलेले निर्बंध
काढिले, तेव्हां पुणें वाई प्रांतांतील ब्राह्मणांनीं मोठा गवगवा चालविला, त्यांस
चिंतामणराव पटवर्धनानें प्रोत्साहन देऊन ब्राह्मणांच्या तर्फेनें संकेश्वरच्या शंकरा-
चार्याकडून आज्ञापत्र घेतलें कीं कलींत क्षत्रिय नाहींत, शिवाजी महाराज वगैरे क्षत्रिय
नव्हते, प्रतापसिंहानें ' क्षत्रियकुलावतंस ' हें पद धारण करूं नये आणि आपल्या