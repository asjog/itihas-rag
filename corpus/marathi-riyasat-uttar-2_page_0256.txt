आलें. तेथें त्यानें लाखों रुपये धर्म करून मोठें देवालय बांधिलें. जिंकिलेल्या मुलखाचा कारभार त्यानें लखबा दादाकडे सोंपिला. जोधपुरकर वकील नानास लिहितो, ‘अजमेर किल्ला पहिल्यापासून बादशाही जागा, जोधपुरकर अभेसिंगानें महंमदशहा बादशहाची कृपा संपादून आपलेकडे घेतला असतां स. १७५६ त शिंद्यांनीं हस्तगत केला, तो बाबांकडेस राहिला. अजमेरीस सरकारचा सुभा जालियास मेवाड सुद्धां उदेपुर, जोधपुर, हाडोती व जयपुर चारही राजस्थानें त्याखालीं राहतात. येथें माणूस चांगला फौजबंद राहिला असतां सुरळीत काम चालेल. सांभर परगणा बाबांस दिल्हा आहे तोही उत्तमपैकीं असून, अजमेरीखालीं चारही राजस्थानें कांपन राहतील. ’

जोधपुरप्रमाणेंच जयपुरचा मामलाही स. १७९० अखेर उरकला. प्रतापसिंगानें पूर्वीच्या मागणीप्रमाणें खंडणी कबूल करून आपला बचाव केला. विजयसिंगानें पुढें महादजीविरुद्ध हालचाल केली नाहीं. जसा तो भयंकर कारस्थानीं तसाच विषयलंपट व सदैव निरनिराळ्या रक्षांच्या नादांत निमग्न राहिल्यामुळें राज्यांत खटपटी, विषप्रयोग व कारस्थानें यांस कसा ऊत आला होता, त्याची असंबद्ध व कंटाळवाणी हकीकत सवड असेल त्यानें ‘ जोधपुरचीं राजकारणें ’ या प्रकरणांत लिहिलेली वाचावी. मासला म्हणून लेखांक २०. २१ वाचून पहावे. नानाफडणिसानें देशभर पसरलेले बहुतेक वकील हुशार, कर्तव्यदक्ष व समयज्ञ होते. त्यास अपवाद असेल तर तो हा जोधपुरचा वकील कृष्णाजी जगन्नाथ याचाच होय. तो लिहूं लागला म्हणजे दहा दहा, वीस वीस पानें भरकटून त्यांत काय बरळतो आहे हें समजण्याची मारामार पडते. मराठ्यांचें राजकारण काय हें तर त्यास बिलकुल समजलें होतेंसे दिसत नाहीं. जयपुरचा प्रतापसिंग ता. ७-७-१७९३ रोजीं मरण पावला. ‘ मारवाडच्या या स्वारींत महादजीचा एकनिष्ठ व जुना कारभारी आपाजीराम दाभोळकर लढाईंत मरण पावला. त्याचा बाप रामाजी अनंत पानपतावर मेला. तसेंच गोपाळ जनार्दन वैद्य हाही जयपुरचे लढाईंत जुरत करून कामास आला. ’

महादजी राजपुतांशीं लढाया व जाबसाल करण्यांत गुंतला असतांच अलीबहादरचें प्रकरण विकोपास जाऊन शेवटीं उभयतांचा शेवटचा रामराम झाल्याशिवाय स. १७९१ च्या आरंभीं अलीबहादर बुंदेलखंडांत निघून गेला. परमेश्वरी संकेतच होता कीं, त्यांचें परस्पर मुखावलोकन सुद्धां पुनः होऊं नये. कारण पुढें