तक्रार होती, ती ते साताऱ्यास गेले असतां मिटवून आपला सरंजाम वाजवीप्रमाणें ठीक करून राजपत्रें घ्यावी, अशी कोन्हेरपंतास राणोजीनें या पत्रांत विनंती केली आहे. रघूजी पुढें ५-७ महिने तरी साताऱ्यास होता. ता. १८ एप्रिल १७५० रोजीं नानासाहेब पेशवा साताऱ्यास रघूजीच्या भेटीस त्याच्या घरी गेला असतां त्यास व सदाशिवराव व महादाजी अंबाजी यांस मिळून एकंदर ७०० रु. चे पोषाख रघूजीनें दिल्हे, असा उल्लेख सांपडतो. ( ना. रो. १८२ ).

ताराबाईच्या कारभारास मराठमंडळापैकीं कोणाचीच फारशी अनुकूलता नव्हती. त्यांतून रघूजी येऊन दाखल होईपर्यंत पेशव्याशी विरोध असा कोणी दाखविलाच नाहीं. पुढें रघूजी आल्यावर त्यानेंही पेशव्याच्या उलट बाजू घेण्याचें नाकारिलें. रघूजी आतां बराच वयातीत होता; आणि सातारच्या भानगडी अंगावर घेऊन लढण्याचें काम त्यास नको होतें. सामान्यतः आपल्या वऱ्हाड वगैरे पूर्वेकडील प्रांतात पेशव्यांनीं दखल करूं नये; आणि आपणही पेशव्यांचे कारभारांत ढवळाढवळ करीत नाहीं, असा विचार रघूजीनें दर्शविला. त्याचा मुलगा जानोजी याच वेळेस दहा हजार फौज घेऊन नासिरजंगाचे मदतीस कर्नाटकांत गेला असून, रघूजीची कांहीं फौज त्याचे राज्यांत नागपुराकडे होती. अशा स्थितीत त्यानें पेशव्याशीं यत्किंचित् विरोध न करितां उलट सर्वस्वी मतैक्यच दाखविलें. जानेवारीपासून एप्रिल प.वेतों सर्व प्रमुख मराठे सरदार साताऱ्यास होते. सर्वास तेथील राजकारणाचा परिचय होऊन पुढील कर्तव्याचा व धोरणाचा या अवधींत चांगला विचार करितां आला. पेशव्याची करामत सर्वास माहीत होती; रामराजाचे ठिकाणीं विशेष कर्तृत्व नाहीं, याचाही प्रत्यय बहुतेकांस त्याच अल्पावधींत आला. तेव्हां प्रत्येकानें आपापली पृथक् सोय पाहून घेतली, आणि इकडे पेशव्यानेंही विशेष कोणास न दुखवितां सर्व सरदारांची व कारभाराची व्यवस्था लावून दिली. पेशवा राज्यापहार करून राज्याचें नुकसान करीत