सबळगडच्या या भेटीचा पहिला भूदंड अंबूजी इंगळ्यास पडला. आदल्या वर्षी
इंग्रजांस फितूर झाल्याबद्दल त्याजवर दौलतरावाचा रोष होता. परंतु एवढ्या बलवान्
सरदारास सजा करण्याचे धाडस त्यास नव्हतें. सिंदे होळकर दोघांसही पैशाची
मोठी अडचण होती. यास्तव दौलतरावाचें अनुमोदन मिळतांच ता. १८ एप्रिल
रोजीं यशवंतरावानें त्यास पकडिलें, आणि थोडेसे हाल करून व जरब दाखवून ५०
लाख दंड घेण्याचा ठराव केला. 'यशवंतरावानें अंबूजीस पकडून हरनाथाचे स्वाधीन
केलें. त्यानें हुजरातीचे चांदणींत कापडाचे गठ्यावर अंबूजीस बसवून आपण पुढें
हात जोडून उभा राहिला, आणि विनंति केली, 'आपण सिंदे होळकरांचे साहेब सुभे.
मी हरनाथ तीन कवडीचा खास बारदार, फार वाईट आहे. काय बोलणें तें झटकन
बोलावें. माझा वाईटपणा उजेडास आणू नये.' त्यांचें बोलणें तीन चार पांच (लाख)
श्रवण करून गालीप्रदानें शेलकीं समर्पण करून तगाद्याचीं आभूषणें आणिलीं. तवे,
तोबरा, खाट, जेरबंद आणून टाकिले. कोळसे शिलगावले. मग इंगळे बोलले, उदईक
जाब ठरावांत आणूं. उत्तम आहे म्हणून आयुधें परत खाना केलीं. तेच दिवशीं
रात्रीं ५० ठरले; व सहा महाराजांचे खासगत. याप्रमाणें जाब ठरून पैका आणा-
वयास बाळाराम शेट आगरवाले यास कोट्यास रवाना केलें. वर्तमान ऐकून सिंद्यास
व त्याचे मंडळीस आश्चर्य झालें. आपले येथे महिनाभर होते व आणखी
महिनाभर राहते तरी पूर्व दिवसच. विना निर्भीडतेखेरीज पैका निघत नाहीं.
असें आश्चर्य केलें. पैका आल्यावर पंचवीस सिंद्यास दिले. एकतीस होळकरानें
घेतले. ' आपल्यास पैसा कमी मिळाल्याबद्दल सिंद्यास विषाद वाटला. अंबूजी इंगळे
या वेळीं वयानें पाऊणशेंच्या वर होता. परंतु धनतृष्णेस वयाची चाड काय ?
सबळगडची छावणी उठवून एकदम उज्जनीस जावे आणि होळकरास काढून द्यावें,
हा रेसिडेंटानें लाविलेला लकडा दौलतरावानें मानिला नाहीं. तेव्हां लेकनें आपली
फौज २९ एप्रिल रोजीं चंबळच्या पश्चिम कांठीं शिंद्याचे समोर आणिली. तें पाहतांच
मराठी फौजांत एकदम धांदल उडून गेली. होळकराच्या साथीदारांसही दम निघेना.
त्यांस वाटलें ह्याचे संगतीस लागून आपण फसलों. लभ्यांश कांहीं न होतां कर्ज-
बाजारी झालों. इंग्रजांनींही आंतून फितूर चालविलाच होता. त्यावरून लाला भवानी-
शंकर आणि मुर्तुजाखान हे होळकराचे दोन सरदार ता. १०५-१८०५ रोजीं लेक
यास येऊन भेटले, आणि आपली व्यवस्था लावून घेऊन होळकरास सोडून गेले.
तेव्हां दौलतराव व यशवंतराव यांस धाक पडून ते थोडे मार्गे शिवपुर येथे मुक्काम