काय प्रकार घडला, यासंबंधानें निरनिराळ्या लेखकांनी अनेक हकीकती लिहून ठेविल्या आहेत, पण त्यांत सत्यापेक्षां कल्पनेचाच अंश पुष्कळ आहे. ही गोष्ट खरी कीं, ‘ आपण स्वतंत्र राजे आहों ’ हा आपला बाणा होईल तितका कायम ठेवण्याकडे शिवाजीचा कल असून, उलट त्याचा नक्षा होईल तितका कमी करण्याकडे बादशहाचा कल होता; आणि जयसिंग ह्या दोहींचा मिलाफ घालण्याच्या खटपटींत होता. हा मिलाफ तडीस गेला नाहीं. आपल्या इभ्रतीस अपमानकारक असा मिलाफ घडवून आणण्याचा शिवाजीचाही हेतु नसेल. जयसिंगाकडून असा जबाब आला कीं, ‘ शिवाजीला अभय वचन देऊन मी जामीन राहिलों आहें, म्हणून बादशहानें त्याचे अपराध माफ करावे;म्हणजे माझ्यावर मोठे उपकार होतील. आणि त्या योगानें आमचे इकडील उद्योगही चांगले तडीस जातील. शिवाजीच्या हातून गैरवर्तन होणार नाहीं, याबद्दल मी जबाबदार आहें.’ आपणांवर कोणता प्रसंग गुदरला आहे, हें शिवाजीनें पूर्णपणें ओळखिलें; आणि अशाही संकटांतून निभावून जाण्याची त्यानें जी चमत्कारिक युक्ति पुढें योजिली, तिजवरून त्याचें धाडस, प्रसंगावधान, व त्याच्या अनुयायांची निष्ठा हे गुण चांगले व्यक्त होतात.

ता. ९ मे पासून १९ ऑगस्ट पावेतों शिवाजीचा मुक्काम राजधानींत झाला. बादशहाची व त्याची प्रत्यक्ष भेट एकदांच दरबारांत दहापांच मिनिटें झाली असेल तेवढीच. दोघांचें प्रत्यक्ष भाषण तर मुळींच झालेलें दिसत नाहीं. कैदेतून सुटण्याची युक्ति त्यानें योजिली, तिजरून त्याचें विलक्षण प्रसंगावधान दिसून येतें. प्रथमतः बादशहाची परवानगी घेऊन बरोबरची सर्व फौज परत पाठवून, कांहीं निवडक विश्वासु मंडळी मात्र त्यानें जवळ ठेविली. गोड भाषणांनें व लालुचीनें शहरांतील अमीरउमराव व जवळचे पहारेकरी यांस त्यानें आपलेंसें करून घेतलें, व मोठमोठे पेटारे भरून त्यांजकडे मिठाई नजर पाठविण्याचा परिपाठ घातला. पाहरेकरी आरंभीं हे पेटारे तपासून पाहत; परंतु विश्वास बसल्यामुळें तसें करणें पुढें त्यांनीं सोडून दिलें. इकडे बरोबरच्या मंडळींपैकीं बहुतेक लोक कांहींना कांहीं बहाणा करून त्याला सोडून गेले; व शहरांतच वेष पालटून राहिले. सर्व तयारी झाल्यावर शिवाजीनें आजारीपणाचें सोंग घेतलें. शेवटीं ता.१९ ऑगस्ट स. १६६६ रोजीं सायंकाळीं हिरोजी फर्जद यास आपले बिछा-