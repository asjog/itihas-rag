व मिळतील त्यांस नतीजा पाववायाची आज्ञा करून, रा. जयसिंग जाधवराऊ सेनापति व हंबीरराव मोहिते सरलष्कर व वरकड सरदारांस फौजेनशीं पाठविले आहेत. रा. परशराम पंडित प्रतिनिधि यांसही रवाना केलें आहे. ज्यांचें अनुसंधान त्यांकडे लागलें असेल त्यांचा हे मुलाहिजा होणार नाहीं, शासन करितील. तुम्हीं वतनदार एकनिष्ठ आहां. तुम्हांपासून अनसारखी वर्तणूक होणार नाहीं. परंतु शाहूराजे यांजकडील कागदपत्र तुम्हांस आले असतां कांही वर्तमान हुजूर लिहिलें नाहीं ह्मणजे काय ! त्यांकडून माणूस आले तेच कैद करून पाठवावयाचे होते. ते गोष्टी न केली. यामध्यें बरें काय विचारिलें आहे ! याउपरी ऐसें करीत न जाणें. त्यांकडील कागदपत्र घेऊन माणूस येईल ते कैद करून हुजूर पाठवीत जाणें. कदाचित कोणी त्यांकडे अनुसंधान लावील, राबता राखेल, तरी त्याचा उवार राहणार नाहीं. तुम्हीं अनसारखा प्रसंग मनांत आणाल, कागदपत्र येईल तो पन्हाम कराल, तरी तुमचें बरें होणार नाहीं. वतनापासून दूर व्हाल हें जाणोन, स्वामींच्या पायांशी निष्ठा धरून राहोन, लिहिलेप्रमाणें वर्तणूक करणें. जाणिजे. मर्यादेयं बिराजेते. लेखनसीमा. सुरु सुद वारें.'
हें ता. १७-९-१७०७ चे पत्र या झगड्यांत महत्त्वाचा पुरावा होय. यांत शाहू खोटा आहे असें ताराबाई प्रतिपादित नाहीं: शिवाजीनें कमावलेलें राज्य संभाजीनें घालविलें, पुढें तें राजारामानें कष्टानें नव्यानंच साध्य केले असें ह्मणते. संभाजीनें आपल्या आईस क्रूरपणाने मारिलें हे राजारामानें विसरणें शक्य नव्हतें, शिवाय शिवाजीनेंही मृत्युपूर्वी राज्य संभाजीस न देतां राजारामास दिलें होतें. संभाजीच्या मुलाचा त्याजवर बिलकुल हक्क नाहीं असें ताराबाई सांगते. शिवाजीचा जन्म ता. ९-६-१६९६चा असल्यामुळे, तो या वेळी अकरा वर्षांचा होता आणि कारभार ताराबाईच पाहत होती. शाहू खोटा आहे हा बखरकारांचा उल्लेख ताराबाईनें तोंडां उच्चारला असेल; परंतु कागदांत तसा उल्लेख ती करीत नाहीं. बखरकारांच्या मतें ताराबाईने असा पुकारा केला कीं हा कांहीं खरा शाहू नव्हे, तोतया आहे, यास मारून टाकावा. रामचंद्रपंत अमात्य, परशुराम प्रतिनिधि,