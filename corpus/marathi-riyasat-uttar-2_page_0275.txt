कायमचेंच समजलें पाहिजे. या दोन सामान्य प्रकरणांशिवाय, इंग्रजांचें युद्ध व
दिल्ली येथील बादशाही व्यवस्था या सवाई माधवरावाच्या वेळच्या दोन मुख्य बाबती
होत. या दोन बाबतींचे तपशील विशेष भानगडीचे, अनेक ठिकाणीं विखुरलेले
व वाचकांस बहुधा अपरिचित असल्यामुळे मुद्दामच विस्तारानें स्पष्ट करावे
लागले. तसा प्रकार निजाम-हैदरांचे प्रकरणांचा नाही. हीं प्रकरणें खऱ्यांच्या
पुस्तकांत व इतरत्र सुस्पष्ट मांडलेलीं उपलब्ध आहेत. ‘श्रीरंगपट्टणावरील
दोस्तांची स्वारी’ वगैरे कित्येक स्वतंत्र पुस्तकेंही या प्रकरणांवर आहेत. यास्तव
आतां सांगावयाच्या टिपूवरील स्वाऱ्यांचा वृत्तान्त विस्तारानें देण्याची आवश्य-
कता नाहीं. त्यांतील ठळक प्रसंग व त्यांचे एकंदर राजकारणावर घडलेले परिणाम
एवढेच मुद्दे विवेचक व सुसंबद्ध रीतीनें दाखवावयाचे आहेत.

स. १७७९ त चौकडीचें कारस्थान सिद्ध होऊन हैदर-मराठ्यांच्या आणा शपथा
झाल्यावर मग हैदर इंग्रजांच्या मुलखावर चालून गेला. कोणींही परभारें इंग्रजांशी
तह करूं नये असा करार होता. पुढें हैदरअलीस न पुसतां इंग्रज-मराठ्यांनीं
सालबाईचा तह पुरा केला व त्यांत हैदरास बंधनकारक कलमें घातलीं. याचा
परिणाम पुढें दोघांसही भोवला. हैदरअलीनें इंग्रजांचे किंवा महंमदअलीचे जे
प्रांत जिंकले असतील ते त्यानें त्यांस परत करावे, आणि इंग्रज-मराठ्यांनीं एक-
मेकांच्या दोस्तांस उपद्रव देऊं नये, असें त्या तहाचें नववे कलम असून, तें अंमलांत
आणून देण्याची जामीनगिरी महादजीनें पतकरिली होती. इंग्रजांचे दोस्त म्हणजे
अर्काटचा महंमदअली व लखनौचा वजीरः आणि मराठ्यांचे दोस्त म्हणजे
निजाम, नागपुरकर भोसले व हैदर अली अशी स्पष्ट तहांत होती. अर्थात या
तहानें हैदर अत्यंत चिडून गेला आणि मद्रासच्या बाजूचा प्रदेश दोन वर्षे तो
दाबून बसला होता तो सोडून देण्याचें सालबाईच्या तहांतलें कलम त्यानें साफ
नाकारिले. इंग्रज सेनापति आयर कूट मद्रासेकडे हैदराशीं झुंजत होता, त्यास
सालबाईच्या तहाची माहिती कळतांच त्यानें ता. १२-७-१७८२ रोजीं
हैदरास पत्र लिहून इंग्रजांचा मुलूख सोडून जाण्याची सूचना केली. त्यावर
ता. १९-७-१७८२ रोजीं हैदरानें जबाब पाठविला कीं, ‘मला न विचारतां परभारें
मला बंधनकारक तह ठरविण्याची तुमची शक्कल अजब म्हटली पाहिजे. तथापि त्या
तहाची नक्कल घेऊन तुमचा वकील मजकडे पाठवा, मग पुढें काय तो विचार
करूं.’ यावरून कूटनें लगेच आपला वकील श्रीनिवासराव यास तहाची नक्कल