तहांत मुख्य होता. तह पदरांत पडतांच इंग्रज वकील ताबडतोब निघून मद्रासेस गेले. टिपूच्या ताब्यांत इंग्रज लोक कैदी होऊन पडले होते, त्यांच्या सुटकेची त्या वकीलांनीं वास्तपुस सुद्धां केली नाहीं. पुढें हे कैदी म्हणजे ९०० इंग्रज व १००० एतद्देशीय शिपाई आणि १८० अंमलदार हे मोठ्या मिनतवारीनें सोडवून आणण्यास भारी प्रयास पडले. जनरल मॅथ्यूज व दुसरे अनेकांचे प्राण टिपूनें निष्कारण घेतले होते. कैदेतील क्रूर वागणुकीच्या यातना या कैद्यांनीं सांगितलेल्या कानांनीं ऐकूं नयेत असल्या होत्या.

हैदराची दूरदृष्टि किंवा राजकारणाचा अनुभव टिपूच्या ठिकाणीं बिलकूल नव्हता. तो अत्यंत गर्विष्ठ व बेफामपणें वागणारा होता. कपटीही तसाच. काय बोलेल व काय करील याचा विश्वास कोणालाच येत नसे. ‘ नवजवानी व हरदम-ख्याली,’ असें त्याचे वर्णन एका लेखकानें केलें आहे. हिंदुस्थानांतील सर्व दौलतदार एकीकडे व मी एकीकडे, प्रसंग कसाही आला तरी मी डगमगणार नाहीं, असें तो वारंवार बोलून दाखवी. निजामास तर तो बिलकूल मोजीत नसे. तसेंच इंग्रजांना हिंदुस्थानांतून साफ घालवून देण्याचीच त्याची प्रतिज्ञा होती. याशिवाय मुसलमानी धर्माचा त्याला अभिमान असून तो धर्म भूतलावर प्रसृत करण्याची मला परमेश्वराची आज्ञा आहे, असें त्यानें जाहीरनामे लाविले आणि आपल्या राजमुद्रेंत देखील तशा अर्थाचीं वाक्यें घातलीं. अडीच कोटींचें राज्य, तुडुंब भरलेला खजिना, आणि शस्त्रास्त्रांनीं सज्ज असें दीड लाख सैन्य पदरीं बाळगून बापाच्या पश्चात् अल्पावधींत टिपूनें आपला दरारा चहूकडे बसविला. फ्रेंचांशीं त्यानें पूर्वीचा स्नेह दृढ केला. तेणेंकरून त्यांची मदत आपणास पाहिजे तेव्हां येईल, अशी त्याला अखेरपर्यंत खात्री होती. राज्यक्रान्तीच्या वावटळींत फ्रेंच राष्ट्र सांपडलें नसतें तर टिपूची ही इच्छा सफल झाली असती.

स. १७८४ च्या पावसाळ्यांत नानानें महादजीस लिहिलें, ‘टिपूची चाल ठीक नाहीं. उजम ( = गर्व ) भारी आहे. वर्तणूक मनस्वी आणि क्षेत्र चांगलें नाहीं. अलीकडे नूर महंमदखांनास टिपूचें पत्र आलें कीं, एके दिवशीं पन्नास हजार हिंदु बायकामुलें सुद्धां बाटवून मुसलमान केले. असी गोष्ट, तो म्हणे, पूर्वी पातशहा व वजीर मोठेमोठे जाले, परंतु जाली नाहीं; ती खुदाचे फज्ले करून जाली. नबाबाचे लष्करांत टिपूचे वकील आहेत त्यांसही त्यानें असेंच लिहिलें आहे. संवत्सर व महिने यांचीं नांवें मोडून नवी केलीं. पुढेंही गांवचे गांव बाटवीत