इमान होऊन ता. १०.२.१८११ रोजीं भेटीचा दिवस मुक्रर झाला. गिरणेच्या कांठीं उत्तरेस चतुरसिंगाचा मुकाम असून दक्षिणेस त्रिंबकजीचा तळ होता. मेजवानीखर्चास ऐवज, शाकभाजी व फर्मास त्रिंबकजीनें पाठविला. सहा घटका रात्रीस गोटाबाहेर खलबताची बैठक केली. तेथें चतुरसिंग राजे, रघुनाथराव गुजर, बापू फडणीस व अप्पाजीराव इंगळे हे चार असामी व गोपाळराव न्यायाधीश, आपाभट पुणेतांबेकर व त्याचे दोन बंधू, बाबाजी केशव पाडलीकर, लाडेखान जमादार व हवालदार खिजमतगार वगैरे एकंदर अकरा असामींस एकाएकीं घेरा घालून दगा केला. त्रिंबकजी तर समक्ष आलाच नाहीं. मालेगांवचे किल्ल्यांत नेऊन कैदेत ठेविल. गोट लुटून साफ नेला. नंतर वैशाखमासीं ( मे १८११ ) बाजीराव नाशकास आला असतां, तेथें या मंडळीस त्रिंबकजीनें बंदोबस्तानें नेलें. लगेच बाजीरावानें चतुरसिंगास वेड्या घालून रायगडावर रवाना केलें; आणि बरोबरच्या दहावीस मंडळींस निरनिराळ्या किल्ल्यांवर बंदोबस्तांत पाठवून कैदेत ठेविलें. कैदेत असतांच चतुरसिंग रायगडनजीकच्या कांगोरी किल्ल्यावर ता. १५-४-१८१८ रोजी मरण पावला. अशा रीतीनें छत्रपतींच्या वंशांतील या अप्रसिद्ध व्यक्तीचा शेवट शोकपर्यवसायी झाला. चतुरसिंगाच्या अस्थी इंग्रज सरकारांतून बाळाजीपंत नातूच्या विद्यमानें वाईस आल्या; तेथून त्या साताऱ्यास आल्यानंतर उत्तरकार्य झालें. चतुरसिंगाचे पश्चात् त्याचा पुत्र बळवंतराव सेनापति यानेंही प्रतापसिंहाच्या सेवेंत आपला देह खर्चिला. ‘ उभयतां बापलेकांनीं एकनिष्ठपणें छत्रपतींची सेवा मारुतीसारखी केली. चतुरसिंगांनीं राज्यासाठीं कष्ट मेहनत करून लढाया फार केल्या. प्राणानिशीं खर्च झाले. या पितापुत्र भोसल्यांनीं चाकरी करून निमक अदा केलें, आपलें इनाम कायम राखिलें, आणि आपली अन्नाची क्रिया जतन केली. असे दुसरे कोणी कामास आले नाहींत. ’ बळवंतराव सेनापतीचेंही चरित्र असेंच हृदयद्रावक आहे.

चतुरसिंगासारखे किती तरी पुरुष राष्ट्राकरितां देह कष्टवून झिजले असतील. ज्यांना यश मिळतें, त्यांचा तेवढा बोलबाला होतो. यशवंतराव व विठोजी होळकर, अमीरखान, सर्जेराव घाटगे, धोंडजी वाघ, चतुरसिंग वगैरे बहुत पुरुषांची कर्तबगारी राष्ट्राचे उपयोगास न येतां वायां गेली, हा विचार मनांत येऊन अत्यंत उद्वेग वाटतो. ‘ योजकस्तत्र दुर्लभः ’ या नियमास अनुसरून राष्ट्रांतील समुचित कर्तबगारी उपयोगांत आणणारा एखादा कल्पक नेता मराठी राज्याच्या उत्तरावस्थेंत त्यास लाभला नाहीं, हेंच त्याच्या नाशाचें आद्य कारण होय.