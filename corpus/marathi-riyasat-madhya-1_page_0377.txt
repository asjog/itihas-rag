कळविलें, कीं माळव्याच्या सुभ्यावर बाजीरावाचीच नेमणूक करावी. त्या-
शिवाय मराठ्यांच्या स्वाऱ्यांचा सालोसाल होणारा त्रास मिटणार नाहीं.वास्तविक
सुभेगिरी देण्यासंबंधानें जयसिंग किंवा बाजीराव यांजवर तरी बादशहाचा
विश्वास कां नसावा ! नानाप्रकारची चर्चा होऊन शेवटीं ही गोष्ट बादशहास
पटली. त्यानें चौथाई सरदेशमुखीच्या सनदा सहीशिक्यानिशीं पुऱ्या करून
त्या जयसिंग व बाजीराव यांजकडे पाठविल्या; आणि त्या संबंधानें बोलणें
करण्यासाठीं यादगारखान काश्मिरी, नसबतअल्लीखान व कृपाराम यांस
१८-३-१७३६ रोजीं दिल्लीहून रवाना केलें. या मंडळींची व जयसिंग बाजी-
रावांची भेट ता. १६-७-१७३६ रोजीं धोलपुर येथें झाली. शक्य तितकें
बोलाचालीनें काम भागवून बाजीरावाची समजूत करावी, आणि अस्सल सनदा
बाजीरावास देऊं नयेत, अशी यादगारखानास वजिराची ताकीद होती. परंतु
पेशव्याचा वकील धोंडो मल्हार पुरंदरे दिल्लीस होता, त्यास या सनदांची माहिती
लागून ती त्यानें लगेच बाजीरावास कळविली. त्यावरून यादगारखान येतांच
बाजीरावानें त्याजबरोबर अत्यंत चढाईचें खालील बोलणें सुरू केलें. 'सर्व माळवा
आम्हांस जहागीर द्या; रोहिले लोक त्यांत येऊन राहिले आहेत त्यांस घालवून
द्या; मांडू, धार व रायसीन हे किल्ले आमच्या हवालीं करा, पन्नास लाख रक्कम
एकदम रोख द्या, तसेंच प्रयाग, काशी, गया व मथुरा हीं तीर्थस्थळें आमच्या
हवालीं करा, आणि दक्षिणच्या सहा सुभ्यांवर सरदेशपांडे म्हणून नवीन रोकडा
दोन टक्क्यांचा हक्क द्या.' इकडे त्यानें फौजेच्या जोरावर मुलुखगिरी चालूच
ठेविली होती. बाजीरावाची ही चढेलगिरी पाहून व हा आतां प्रत्यक्ष दिल्ली
सुद्धां घशांत टाकील अशी खात्री झाल्यावर, त्याजबरोबर तह करून सख्य
जोडण्याचा विचार दिल्ली दरबारानें कायमचा सोडून दिला. मात्र शेवटची
सरदेशपांडेगिरीची मागणी कबूल केली. यांत बादशहाचा उद्देश इतकाच होता,
कीं दक्षिणच्या मुलखावर हक्क मिळाल्यानें बाजीराव तिकडे निघून जाईल,
आणि निजाम परभारें त्याचा पाडाव करील. पहिला उद्देश तडीस गेला नाहीं,
कारण मराठ्यांस लालूच लागून ते ज्यास्तच चवताळून बादशाही मुलखावर
ताव मारूं लागले. निजामानें मात्र बाजीरावाशीं टक्कर मारण्याची चांगलीच
तयारी चालविली. पूर्वी स्वतः स्वातंत्र्य धारण करितांना बादशाही सत्ता कमी