ही पदवी देण्यांत आली आहे. त्या मानानें पाहतां शिवाजीची कामगिरी आल्फ्रेडपेक्षां पुष्कळच जास्त योग्यतेची असल्यामुळें थोर अगर त्याहून श्रेष्ठ असें पद त्यास सर्वथैव योग्य आहे. आल्फ्रेडनंतर इंग्लंड-वर परचक्र आलें नाहीं असें नाहीं. डेन्स लोकांनींच तो देश पुनरपि जिंकिला, आणि पुढें फ्रान्सांतून नार्मन लोकांनीं येऊन तो देश संपूर्णपणें काबीज केला. तेव्हां इंग्रज लोकांस कांहींच उपाय न राहिल्या-मुळें शेवटीं ते नार्मन लोकांत मिसळून गेले, आणि तसें संमेलन होण्यास त्यांस साधनेंही विपुल होतीं. आपल्या इकडे मुसलमान व हिंदु यांचें संमेलन शक्य नसल्यामुळें शिवाजीसारख्या पुरुषांकडूनच राष्ट्रोद्धार होण्याची जरूर पडली. अमेरिकेंतील संयुक्त राज्याचा संस्थापक वॉशिंग्टन याजशीं थोड्याबहुत अंशानें शिवाजीची तुलना करतां येईल. तसेंच युरोपच्या इतिहासांत हॉलंड देशास स्वातंत्र्य मिळवून देणारा ऑरेंजचा सरदार, पहिला विल्यम, याजशीं शिवाजीची तुलना बऱ्याच अंशीं शोभण्या-सारखी आहे.

सोळाव्या शतकांत युरोपांत स्पेनची सत्ता अतोनात वाढली होती. हॉलंड, इटली वगैरे देश स्पेनच्या ताब्यांत होते. त्याच वेळेस ख्रिस्ती धर्मात सुधारणा करण्याकरितां अनेक नवीन पंथ उत्पन्न झाले, व युरोपच्या कित्येक लोकांस बहुतांशीं नवीन मतें मान्य झालीं. त्यामुळें जुन्या व नव्या मतांचा शंभर दोनशें वर्षांपर्यंत कडाक्याचा झगडा सर्व युरोपभर माजला होता. अशा वेळीं धर्माच्या बाबतींत नानातऱ्हेचे अनन्वित जुलूम स्पॅनिश राज्यकर्त्यांनीं हॉलंडच्या प्रजाजनांवर केल्यामुळें, तेथील लोकांचीं मनें राज्यकर्त्यांविरुद्ध अत्यंत क्षुब्ध झालीं. हॉलंडच्या लोकांस नवीन धर्म स्वीकारूं न देणें व त्यांजवर आपलें राज्य कायम ठेवणें, हे दोन प्रधान हेतु स्पेनचा प्रबळ राजा फिलिप याचे होते. शिवाजीचा प्रतिस्पर्धी औरंगजेब बादशहा ह्याच हेतूंकरितां हिंदुस्थानांत झगडत होता. बुद्धिमत्ता, दारिद्र्य, स्वराष्ट्राभिमान इत्यादि गुणांत हॉलंडर्स लोकांशीं महाराष्ट्रीयांचें साम्य पुष्कळ आहे. अशा परिस्थितींत जसा महाराष्ट्रांत शिवाजी निपजला, तसाच हॉलंड देशांत ऑरेंजचा सरदार विल्यम हा स्वदेशत्राता निर्माण झाला. मनुष्यबळ नाहीं, द्रव्यबळ नाहीं, स्वदेशाची विपन्नावस्था, शत्रूच्या मी मी म्हणणाऱ्या पराक्रमी सरदारांचा देशभर धुडगूस, इत्यादि बहुतेक गोष्टींत विल्यम व