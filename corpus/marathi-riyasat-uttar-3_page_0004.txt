हा शेवटचा भाग वाचकांचे हातीं देऊन मराठी रियासतीचें काम आतां पुरें झालें हें कळविण्यास मला संतोष वाटतो. पूर्वींच्या भागांत वेळोवेळीं आलेल्या प्रस्तावनांवरून माझ्या एकंदर उद्योगाचें स्वरूप स्पष्ट झालेलें असल्यामुळें आणखी एक प्रस्तावना वाचण्याची तसदी वाचकांस देण्याचें आतां कारण नाहीं. आजपर्यंतची माझी सेवा गोड करून घेतल्याबद्दल मनःपूर्वक आभार मानून त्यांची रजा घेतों.

आतां कित्येक प्रकरणांच्या पुनरावृत्ति काढून त्यांत पेशवे दप्तरांतील साहित्याची भर घालणें, ब्रिटिश रियासतीचा उत्तरार्ध लिहिणें, आणि जमल्यास मराठ्यांचा समग्र इतिहास इंग्रजींत सादर करणें अशीं कित्येक कामें मनांत घोळत आहेत, तशीं काय तडीस जातात हें काळच सांगूं शकेल.

दुसऱ्या बाजीरावाच्या अमदानीचा हा भाग मी मराठ्यांच्या एकंदर इतिहासाचा कळस समजतों. या भागांत मराठी राष्ट्राचें वास्तविक स्वरूप जितक्या पूर्णतेनें व्यक्त झालें आहे, तितकें तें माझ्या मतें पहिल्या शिवकालीन भागांत झालेलें नाहीं. आपल्या इतिहासास योग्य साधनांच्या अभावीं जो लंगडेपणा आरंभींच्या भागांत येतो, तो उत्तरोत्तर नाहींसा होऊन मराठ्यांच्या खऱ्या स्वभावाची ओळख आपणास जास्त पटत जाते आणि अध्ययनाचें सार्थक होतें. असा प्रकार असतांहि या उत्तरकालीन घडामोडींकडे अभ्यासकांचे हल्लीं बरेंचसें दुर्लक्ष होत असलेलें पाहून खेद वाटल्याशिवाय राहत नाहीं. शिवकालाप्रमाणेंच आपल्या इतिहासाचा हा अंतिम भाग देखील सर्वांनीं आस्थेनें अभ्यास करण्याच्या लायकीचा आहे, एवढेंच नव्हे, तर उपयोगाच्या दृष्टीनें पाहिलें तरी आजच्या आपल्या स्थितींत हाच भाग आपणांस मार्गदर्शी होणारा आहे, असें कोणासही वाटल्याशिवाय राहणार नाहीं. बाजीरावी वृत्तीचा समूळ उच्छेद राष्ट्रांतून होईल तेव्हांच त्यास शिवकालीन प्रतिष्ठा प्राप्त होईल, हें माझ्या आजपर्यंतच्या अभ्यासाचें सार मी वाचकांची रजा घेतांना त्यांस सादर करूं इच्छितों.