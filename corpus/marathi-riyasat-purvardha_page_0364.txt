सिंह जागत बसले आहेत. सबब हा भलताच खटाटोप सोडून देऊन, पळून जाऊन, लपून बसा कसे ? सुलतान शहाजादा सत्तर हजार फौज घेऊन तुमचे पाठीवर येत आहे. तो आल्यावर तुमच्या प्रेतांनीं गिधाडांची मात्र चैन होईल. आपला बचाव व्हावा अशी तुमची इच्छा असेल तर आजपावेतों तुम्हीं जे कांहीं अपहार करून घेतलें आहे, तें सर्व बहादूरखान व दिलीरखान यांस नेऊन सोंपून द्या. म्हणजे ते तुम्हांस केलेल्या अपराधांची क्षमा करून बादशहाच्या कृपाछत्राखाली घेतील. ' शिवाजीऔरंगजेबांमधील वैर किती विकोपास गेलें होतें, तें या पत्रावरून दिसून येतें.

बहादूरखासच खानजहान हा किताब होता. म्हणून हीं दोन नांवें एकाचींच होत. बहादूरखानास बादशहानें सत्तर हजार फौज दिली होती. परंतु शिवाजीच्या फौजेच्या व बंदोबस्ताच्या मानानें आपल्या या फौजेचा टिकाव त्याजपुढें लागेल असें त्यास वाटलें नाहीं. तेव्हां युद्धाच्या भानगडींत न पडतां आपण आपल्या प्रदेशाचा बंदोबस्त करून राहवें असें त्यानें ठरविलें. दिलीरखानास हा बेत आवडला नाहीं. शिवाजीचे हल्ले मोगलांचे मुलखावर ज्यास्तच जोरानें चालू लागले, तेव्हां खानजहाननें निरुपाय होऊन शिवाजीशीं गुप्त रूपानें सलोखा केला. बादशहा ज्यास्त फौज पाठविण्यास खुषी नव्हता, म्हणून त्याने शिवाजीशीं युद्ध करण्याचें थांबविलें, आणि सन १६७२ च्या पावसाळ्यांत दौंडच्या पूर्वेस भीमानदीच्या वांकणावर पेडगांव येथें छावणी करून राहिला. येथें पुढें चाळीस वर्षे मोगलांनीं छावणी केली; आणि तेथें एक भुईकोट किल्ला बांधून त्यास बहादूरगड असें नांव दिलें. या ठिकाणाहून शिवाजीवर दाब ठेवणें ज्यास्त सोईचें असें मोगलांनीं ठरविलें.

सन १६६७ च्या आरंभापासून १६७२ पर्यंतचा हा युद्धकाल अनेक प्रकरणांनीं भरलेला आहे. प्रथम जयसिंग व दिलीरखान हे सुभेदार होते. दोघांवरही बादशहाची इतराजी झाली, आणि त्यांस बादशहानें बदलिलें. सन १६६८ त जशवंतसिंग व शहाजादा मुअज्जम कारभारावर आले. त्यांनीं स. १६६८ च्या जून महिन्यांत शिवाजीशीं तह जुळवून आणिला. हा तह सुमारें दीडवर्ष टिकून स. १६७० त मोडला. त्यानंतर दोन वर्षेपावेतों शिवाजीनें खूपच दंगल उडवून दिली. स. १६७०।७१ त जशवंत-