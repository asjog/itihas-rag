तोफखाना वगैरे भारी अजबाब मारवाडांत ठेऊन तेथें हरनाथसिंग व नागो जिवाजी पंचवीस तीस हजार फौजेनिशीं आहेत. शिवाय मीरखान पठाण वीस हजार फौजेनिशीं अजमेर प्रांतीं आहे. जीवलाल वगैरे तीन सरदार चांदवड नजीक दहाबारा हजार जमाव करून दंगा करितात. काशीराव होळकर थालनेरा नजीक दोन हजार फौजेनशीं होते, त्यास जीवलालसिंग यांनीं दौड करून काशीरावास धरून फौज लुटली. ’ ( ख. ६८३४. )

हे सर्व प्रकार इंग्रज पूर्णपणें जाणत होते. होळकरानें जवळ मोठी फौज बाळगीली होती आणि तिचा खर्च चालण्यास लुटीशिवाय दुसरें साधन नव्हतें. त्यांत इंग्रजांची दोस्ती पत्करलेले राजपूत संस्थानिक होते, त्यांचें रक्षण करणें इंग्रजांस भाग होतें. शिवाय जयपूर सारख्यांस लुटून त्या पैशावर यशवंतराव फौज वाढवील तर पुढें तो आपणांस फारच भारी होईल असें इंग्रजांस वाटलें. शिंदे भोसल्यांकडे पूर्वी मोठाल्या फौजा होत्या त्या आतां रजा मिळून पोटासाठीं यशवंतरावाकडे येऊन नोकरीस राहिल्या. ही एकंदर परिस्थिति से० लेकनें ग० ज० यास कळविल्यावर त्यानें लगेच होळकराशीं युद्ध सुरू करण्याचे हुकूम ता. १६.४.१८०४ रोजीं सोडिले. दक्षिणेंत चांदवड हें होळकराचें मुख्य ठिकाण असून खानदेशांतही त्याचा मुलूख होता. हीं ठिकाणें काबीज करण्यांत खर्च व त्रास पुष्कळ पडणारा असल्यामुळें से० वस्लीनें असें सुचविलें, कीं क० मरेनें गुजरातची फौज घेऊन माळव्यावर चालून जावें, म्हणजे तेथें त्यास शिंद्याची मदत येईल शिंद्यानेंही उज्जनीवर ही मदत पाठविण्याचें मोठ्या खुषीनें मान्य केलें, पण त्याप्रमाणें पुढें वर्तन मात्र घडलें नाहीं. अद्यापि दौलतरावाचें चित्त संशयग्रस्त होतें. यशवंतरावाचा पाडाव करण्यास जरी तो उत्सुक होता, तरी इंग्रज सत्ता कायम होणें त्यास पसंत नव्हतें. यास्तव कोणताही निश्चित मार्ग त्यानें स्वीकारला नाहीं. पूर्वीच्या त्याच्या गैरवागणुकींत ही आणखी नवीन भर पडली.

पुण्यास बाजीरावाचीही होळकराचे बाबतींत कुचंबणा होऊं लागली. आनंदराव होळकर नांवाचा यशवंतरावाचा एक नातेवाईक पुण्यास पेशव्याचे दरबारीं राहून यशवंतरावाचें संधान संभाळीत होता, आणि बाजीरावाचा कारभार सदाशिव माणकेश्वर पाहत असे. होळकराचें इंग्रजांशीं युद्ध सुरू झालें, तेव्हां सदाशिव माणकेश्वर व आनंदराव होळकर यांचीं पुण्यास दररोज गुप्त खलबतें सुरू झालीं. तेव्हां रेसिडेंटास संशय आला कीं बाजीराव स्वतः यशवंतरावाचा पुरस्कार करीत असावा. त्याबद्दल रेसिडेन्टानें पेशव्यास जाब विचारला. त्याबरोबर पेशव्याची