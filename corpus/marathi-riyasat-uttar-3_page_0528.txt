लोक हळूहळू आपल्या घरीं चालते झाले. बरोबरची फौज कमी करण्याचा प्रथमच आग्रह धरून मालकमनें मुद्दाम बाजीरावास दुखविलें नाहीं. पुढें त्या लोकांनीं पगाराकरितां गिल्ला केला, तेव्हां मालकमची पायधरणी करून बाजीरावानें त्यांची समजूत काढिली; आणि नर्मदेवरून बहुतेकांस परत जाण्यास रजा दिली. नर्मदापार झाल्यावर सहाशें स्वार व दोनशें पायदळ इतकेच लोक त्याजबरोबर पुढें गेले.

बाजीरावाला अखेरपर्यंत चिकटून राहिलेला प्रमुख सरदार **विंचूरकर** होय. खंडेराव विठ्ठल ता. २४.४.१७९५ रोजीं मृत्यु पावल्यावर नरसिंह खंडेरावास जहागिरीचीं वस्त्रें मिळालीं.* तो ता. ३१.३.१८०८ रोजीं मरण पावला, तेव्हां त्याची बायको रमाबाई इनें पुढें दत्तक मुलगा घेतला त्याचें नांव विठ्ठल नरसिंह. तो लष्करी कवाईत शिकून चांगला तयार झाला व बाजीरावाचा सहायक बनला. दुसरा सरदार निळकंठराव आबा पुरंदरे हाही त्याचा समवयस्क जोडीदार होता. रमाबाईनें हुशारीनें वागून त्या वेळच्या राष्ट्रकार्यांत चांगलें लक्ष घातलें. त्यांचा पिढीजाद कारभारी बाळाजी लक्ष्मण ऊर्फ बाळोबा तात्या सलकाडे, हा नानाफडणिसाचे तालमींतला गृहस्थ बाजीरावाचे अत्यंत उपयोगी पडला. काशीपंतबाबा जोगळेकर म्हणून दुसरा एक विंचूरकरांचा अधिकारी बाळोबा तात्याचे जोडीस असे. यजमानास बरोबर घेऊन स्वाऱ्या करण्याचें काम मुख्यतः बाळोबाच करी. खानदेशांतील भिल्लांचें बंड मोडण्याचे कामीं बाळोबा व मनोहरगीर गोसावी प्रमुख होते. त्रिंबकजीचीं मुलेंमाणसें पकडण्याचें काम बाळोबानें केलें. बाजीरावाचे पळांत विंचूरकर व बाळोबा अखेरपर्यंत त्याजबरोबर राहून इंग्रजांशीं लढले, त्यामुळे त्यांचें फार नुकसान झालें. त्यांचे पुष्कळ महाल बुंदेलखंडांत होते ते सिंद्यानें बळकाविले एल्फिन्स्टन मुंबईस गव्हर्नरीवर असतां विठ्ठलरावानें तेथें जाऊन त्याची गांठ घेतली आणि आपली विपन्न स्थिति त्यास कळविली. धन्याशीं बेइमानी न केल्यामुळें सर्वस्वास मुकलेलें असें हें विंचूरकरांचें घराणें आहे.

**१० त्रिंबकजी डेंगळ्याची अखेर व कौटुंबिक.**—बाजीराव स्वाधीन झाल्याबरोबर त्याचा मुख्य साथीदार रामदीन हाही क्षमेची याचना करून इंग्रजांस शरण गेला. हा पूर्वी होळकराचा मोठा सरदार होता हें मागें सांगितलेंच आहे. महितपुरच्या लढाईनंतर मंदसोरचा तह झाल्यावर उरलेला जमाव घेऊन रामदीन