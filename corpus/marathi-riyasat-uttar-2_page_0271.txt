साहित्याचा प्रचंड कारखाना व पलीकडे दिल्लीस बादशहाचा प्रचंड पसारा, यांच्या
दरम्यान गोपाळकृष्णाच्या छायेखालीं महादजीनें हिंदुपदपातशाहीची ही नवीन
राजधानि निर्माण केली; आणि असें करण्याबद्दल पुण्यांतूनही समस्त कारभा-
ऱ्यांचा महादजीस सारखा आग्रह चालला होता.

शिवाजी महाराजांचा अवतार हिंदु धर्माच्या उद्धाराकरितां झाला. त्यांच्या
पश्चात् हिंदुपदपातशाहीचें धोरण स्वीकारितांना समस्त पेशव्यांनीं हें स्वधर्मोद्धाराचें
कार्य सदैव आपल्या दृष्टीसमोर ठेविलें होतें. काशी, प्रयाग, मथुरा, अयोध्या
वगैरे हिंदूंचीं पवित्र स्थळें आपल्या ताब्यांत असावीं आणि त्या ठिकाणीं हिंदूंच्या
धर्माचरणास मुसलमानांकडून यत्किंचित् उपसर्ग होऊं नये, असा पक्का बंदोबस्त
करणें हें पेशव्यांनीं आपलें एक मुख्य कर्तव्य मानलें होतें. हें कर्तव्य केव्हांही
राज्यचालकांनीं दृष्टिआड केलें नव्हतें. सन १७८५ त महादजीनें बादशहाचा
बंदोबस्त केला, तेव्हां नानानें त्यास कळविले होतें कीं, ‘मथुरा-वृंदावन हीं दोनही
स्थळें सरकारचे नांवें पातशहापासून करून घ्यावी.’ त्यावर महादजीनें कळविलें कीं,
हीं स्थळें हिंमतबहादर गोसाव्याचे जहागिरींत लावून दिलेलीं आहेत. पुढें गोसा-
व्याचा फितूर उघडकीस येऊन त्याची जहागीर जप्त झाली, तेव्हां तीं स्थळें सरकारचे
नांवें करून घ्यावी असें पुनः नानानें महादजीस कळविलें. त्यावर महादजीनें
नानास जबाब पाठविला कीं, ‘मथुरा, वृंदावन, नंदग्राम, व बरसाने या जागा
तीर्थीच्या अविंधांकडे होत्या, त्या घेऊन तीर्थाच्या ब्राह्मणांकडेस दिल्या आहेत.
ब्राह्मणांस उत्पन्न पोंचतें. पातशहा जादा व मीर्झा शफी स. १७८२ त भेटीस आले,
त्यांजपासून स्थळांचा करार करून घेतला. देखरेख मात्र गोसाव्याकडे होती
तीही सांप्रत त्याजकडून दूर करून आपले कारकून क्षेत्रीं ठेविले आहेत. ’
एवढ्यानें स्थळें आपल्या कब्जांत आलीं असें झालें नाहीं, म्हणून नानानें पुनः
स. १७८९ च्या आरंभीं लिहिलें, ‘श्रीकाशीत विश्वेश्वराचें देवालय जुनें हजार
वर्षांचें मोडून मसीद केली, त्यास विश्वेश्वराचें स्थळ मोकळें होऊन पूर्ववत् देवालय
व देवस्थापना व्हावी हें हिंदुधर्मास उचित आहे. या काळीं पातशहाजवळ
उद्योग करून फिरोन दावा न राहे व उपद्रव न होय ऐसें पत्र करून घ्यावें.
विश्वेश्वराचे स्थळांत वसती असल्यास, त्याचे इमल्याचा पैका देखिला जाईल.
परंतु पातशहाची परवानगी निर्वेध झाली पाहिजे. तसेंच मथुरा-वृंदावन हीं
स्थळें सरकार मालकीचीं असावीं; त्यांच्या सनदा सरकारचे नांवें घेऊन पाठविणें.’