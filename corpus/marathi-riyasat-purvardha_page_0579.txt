प्रवेश बहुधा त्याच्याच मार्फत झाला असावा. शिवाजीच्या तालमेत त्या वेळीं दुसरा कोणीही मनुष्य व्यसनासक्त होता असें दिसत नाहीं. म्हणून व्यसनांची जबाबदारी कलुशावर येते. अशा मनुष्यानें आपली छाप संभाजीवर संपूर्ण बसवावी, हें अगदीं स्वभावानुरूप आहे. महादाजी निंबाळकर व हरजी राजे महाडिक हे संभाजीचे मेहुणे व म्हालोजी घोरपडे वगैरे अनेक सरदार नेहमीं संभाजीजवळ असत, आणि होईल तितकी त्याची सेवा एकनिष्ठेनें करीत. परंतु कोणाचेंही त्याजवर वजन म्हणून पडलें नाहीं. तिसरा मेहुणा ' गणोजी शिर्के, संभाजीच्या रागांतून जीव बचावून, उघडपणें औरंगजेबास मिळाला. पुढें झालेला शंकराजी नारायण संभाजीच्या लढायांत नेहमीं पुढें होता. वाकेनीस म्हणजे मंत्री ह्या पदावर दत्ताजी त्रिमळ शिवाजीच्या वेळेपासून होता, तें काम त्यानें शाहूच्या आगमनापर्यंत केलें. संभाजीनें त्याचें पद काढिलें नव्हतें. रामदासी खंड ९ यांत दत्ताजीपंताचीं आज्ञापत्रें पुष्कळ आहेत, ( ले. १७-२६ ). महेशदास नांवाचा संभाजीचा भाट अगर कवि होता.

बखरकारांच्या हकीकती एकदेशीय आहेत, हें वारंवार सांगण्यांत आलेंच आहे. परंतु ऑर्मू व मनुची ह्यांच्या हकीकती वाचल्या म्हणजे संभाजीच्या कर्तबगारीवर चांगला प्रकाश पडतो; आणि त्याची खरी बाजू डोळ्यांपुढें दिसूं लागते. बखराकरांच्या लिहिण्याशीं मेळ कसा बसावयाचा हा एक प्रश्न आहे. ‘मद्य, वेश्या, मृगया इत्यादिकांच्या नादांत सदा निमग्न राहिल्यानें बाहेर काय गोष्टी घडत आहेत, सर्व राज्यभर शत्रु कसे संचार करीत आहेत, याची संभाजीस कल्पना देखील नव्हती. पन्हाळा व विशाळगड यांच्या दरम्यान एकांत स्थळीं विलासमग्न राहून तो आपल्या सुखांत किमपि व्यत्यय येऊं देत नसे. ’ असे उद्गार बखरींत पदोपदीं आहेत. संभाजी जर विलास करीत होता, तर शत्रूंशीं त्यानें अव्याहत झगडा चालविला, ह्या ऑर्मूच्या लेखांत सत्यता किती समजावयाची ? ह्या प्रश्नाचा विचार करितांना बखरींच्या लेखांचा खरा झोंक कोणत्या दिशेस असतो, हें सांगितलें पाहिजे. स्वराष्ट्राचे इतिहास म्हणून बखरींची किंमत अतोनात आहे, परंतु कित्येक प्रसंगीं त्यांतील वर्णनें शब्दशः खरीं मानून चालणें धोक्याचें होईल. एखादी गोष्ट घडून आल्यानंतर ती जरा फुगवून सांगावी, तिच्यांतील