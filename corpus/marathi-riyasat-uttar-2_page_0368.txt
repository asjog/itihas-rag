ता. ५-११-१८१७ रोजीं इंग्रजांवर हल्ला करून वकिलातीचा बंगला जाळला, तेव्हां हाच गृहस्थ पुण्यास असून पुढें पेशवाई बुडाल्यावर त्याची नेमणूक स. १८१९ त मुंबई गव्हर्नरच्या जागीं झाली. तें काम स. १८२७ पर्यंत करून तो स्वदेशीं परत गेला आणि तिकडे पुष्कळ वर्षे जगून ता. २०-११-१८५९ रोजीं स्कॉटलंडांत आपल्या राहत्या घरीं मरण पावला.

अशी ही पुण्याच्या इंग्रज वकिलांची ढोकळ हकीकत आहे. मराठ्यांच्या सुद्धां अशाच वकिलाती ठिकठिकाणीं होत्या, त्यांच्याही हकीकती जुळविल्या जातील तर आपल्या इतिहासांत मोठी भर पडेल.

९. कवाइती पद्धतींतील गुणदोष.—अठराव्या शतकाच्या शेवटच्या दशकांत लष्करी कसब, धनसंपन्नता, इज्जत व कर्तबगारी या गुणांमध्यें डी बॉयन हा मोठा नामांकित पुरुष होऊन गेला. युरोपांतील फ्रेंच, ग्रीक, रशियन व तुर्क युद्ध-कलेंत प्रत्यक्ष अनुभव मिळवून तो तरवेज झाला होता. शरीरानें तो सहा फूट उंच, देखणा व रुआबदार होता. लहानपणीं त्यानें बरीच विद्या संपादन केली होती. त्यास लॅटिन, फ्रेंच, इटालियन व इंग्रजी या भाषा अवगत होत्या. त्याचें वर्तन व भाषण मोहक असून तो आपली छाप दुसऱ्यावर ताबडतोब बसवी. एकदां निश्चय केला कीं, तो बदलीत नसे. तसाच तो कष्ट करण्यास कंटाळत नसे. हिंदी राजकारणाची व प्रसिद्ध पुरुषांच्या बऱ्यावाईट गुणांची त्यास पुरेपूर माहिती असून, कपटास कपट लढविण्यांतही तो कांहीं कमी नव्हता. लोकांस कळूं न देतां हां हां म्हणतां त्यानें आपला वचक चोहोंकडे बसविला. तेणेंकरून त्याजबद्दल त्याच्या शत्रुमित्रांस दरारा व आदर वाटूं लागला. त्यानें केलेली आपल्या जहागिरीची व्यवस्था पुष्कळ काळपर्यंत लोकांस एक अनुकरणीय नमुना अशी वाटत असे. तोफांचा व शस्त्रांचा कारखाना आणि कंपूंची एकंदर रचना तो दररोज नियमितपणें स्वतः तपाशीत असे. बाहेर पुष्कळ मोठमोठ्यांशीं त्याचा पत्रव्यवहार होता. त्याचे हिशेब चोख असत. परत जातांना त्यानें चाळीस लाख रुपयांची संपत्ति बरोबर नेली. धन्याशीं तो अत्यंत इमानाने वागला; आणि अडचणीच्या प्रसंगीं कोणाच्याही लालुचीस वश न होतां शिंद्यांची कामगिरी त्यानें अगदीं निष्कपटपणें बजाविली.

डी बॉयननें एकंदर तीन कंपू बनविले, त्यांत पेरोननें सन १८०१ त आणखी एकाची भर घातली. प्रत्येक कंपूंत सहा हजार लोक असून त्यांचा दरमहाचा;