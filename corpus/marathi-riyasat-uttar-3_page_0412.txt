इंग्रजांनी मदत पाठविली ह्याबद्दल आभार मानण्याऐवजीं उलट रघूजीनें त्या
संबंधांत त्यांस सडकून दोष मात्र दिला. पुढें पेंढाऱ्यांच्या धाडी नागपुरावर वारंवार
येऊं लागल्या, तरी रघूजीनें इंग्रजी फौजेची कुमक बोलाविली नाहीं. भोपाळचा
मुलुख जिंकण्याची मात्र त्याची इच्छा तीव्र होती, त्यास इंग्रजांनी सडकून विरोध
केला. तेव्हां सिंदे व भेसले या दोघांनीं आपल्या फौजा एकत्र करून खुद्द भोपाळला
वेढा घातला. तो वेढा नोव्हेंबर १८१३ पासून जुलई १८१४ पावेतों चालू होता.
या प्रसंगी भोपाळचा नबाब वजीरमहंमदखान यानें शिकस्तीनें लढून भोपाळचा बचाव
केला, तेणेंकरून भोसले-सिंद्यांस नामोहरम होऊन परत जावें लागलें. पुढें पेंढाऱ्यांवर
दाब ठेवण्याकरतां इंग्रजांनीच भोपाळचे नबाबास आपले संरक्षणाखालीं घेऊन त्या
ठिकाणी आपलें मजबूद लप्कर ठेवून दिलें, त्यामुळे रघूजीस अत्यंत वैषम्य वाटलें.
गढामंडळा, झांशी, सागर, भोपाळ वगैरे संबंधानें सिंद्याशी इंग्रजांचे तंटे चालू झाले
तेही या व्यवहारांत संदर्भासाठीं लक्षांत ठेवणे जरूर आहे. हीं सर्व प्रकरणें कैक वर्षे
चालली, त्यांत बाजीरावाचा संबंध तर अवश्य होता. उदाहरणार्थ ता. ३१०७-१८११
रोजीं खालील पत्र बाजीरावानें रघूजी भोसले यास लिहिलेले आढळतें. 'संस्थान
गढेकोट सरकारचे पेठ्यांतील, सेनासाहेब सुभा यांचा तेथे कांहीं संबंध नसतां
ते घेतात म्हणून दौलतराव सिंदे यांनीं हुजूर विनंति लिहिली, त्याजवरून दरोबस्त
संस्थान बाळोबा कुंजर यांचे हवाली करण्याविषयीं हुजुरहून दौलतराव सिंदे यांस
लिहिलें आहे. त्या प्रांती आपली फौज आहे, त्यांनीं खटला करूं नये म्हणून आपण
आपल्या सरदारांस निक्षून ताकीद करावी.' अशीं हीं आपसांतील तंटे बखेड्यांचीं
प्रकरणें कैक वर्षे चालू होतीं.

२ भोपाळ संस्थानावरून सिंदे भोसल्यांचा रुसवा (१८१४-१५). -
इंग्रज सरकारचे ताब्यांत या वेळीं सर्व देशभर तुटक प्रदेश पुष्कळ असल्यामुळे
इतरांपेक्षां त्यांसच अमीरखान व पेंढारी यांचा अतिशय त्रास होऊं लागला.
पेंढाऱ्यांस तहानें बांधुन घ्यावें तर त्यांचें स्थाईक राज्य नव्हते; लढाई करून
जिंकावें तर त्यांचे अमुकच कायम ठिकाण नव्हतें; लढाईत पराभव झाल्यानें त्यांचे
फारसे नुकसान होणारें नव्हतें. अशा विशिष्ट परिस्थतींतून आपली सत्ता व इभ्रत
कायम राखण्याचा मार्ग लॉर्ड हेस्टिंग्जनें कसा काढला हें आतां पुढे सांगावयाचें आहे.
सन १८१४ साली इंग्रजांचें नेपाळशीं युद्ध जुंपलें या संधीचा फायदा घेऊन
मराठे व पेंढारी इंग्रजांवर उठण्याची सिद्धता करूं लागले, म्हणून नेपाळच्या युद्धांतील
