प्रथमच बाजीरावानें आपल्याजवळ आणिलें. नानानें सांगितलें या लोकांचा आम्हांस
विश्वास येत नाहीं, यांस काढून लावावें. बाजीरावानें ही गोष्ट साफ नाकबूल केली.
( २ ) सिंद्याचा पाहरा सोडून आपण हुजरातीच्या बंदोबस्तांत यावें असें नानानें
बाजीरावास सुचविलें तें त्यानें नाकबूल केलें. ( ३ ) खर्ड्याच्या वेळची खंडणी माफ
करून मुलूख परत देऊं असा करार नानानें निजामास लिहून दिला होता तो सिंदे
व बाजीराव मंजूर करीनात. कारण निजामाकडून पैसे काढण्याकरतां सिंद्याचे मनांत
त्याजवर स्वारी करावयाची होती, ती या करारानें रद्द होऊं लागली. मुशीरन्मुल्क
पुण्यांत होताच, त्यानें तगादा लावला कीं नानांनीं केलेला करार सर्वांनीं पुरा करून
द्यावा. त्यासाठीं मशीरास घेऊन नानानें ता. २०-१२-१७९७ रोजीं बाजीरावाची
भेट घेतली, तेव्हां त्यानें साफ कानांवर हात ठेवले. अर्थात् सामोपचारानें प्रकरण
मिटत नाहींसें पाहून मशीरानें मुसा रेमूची फौज व तोफखाना पुण्यावर बोलाविला.
( ४ ) रघूजी भोसल्यास ‘ गढा मंडळ ’ देण्याचा करार पूर्वी सवाई माधवरावाचे
वेळेस झाला होता, तोही बाजीरावानें नाकबूल केला. तेणें करून भोसले संतापून
नानास सामील झाला, आणि सिंद्याचें व त्याचें एवढें वितुष्ट पडलें कीं आतां उभयतांचें
पुण्यांत युद्ध जुंपण्याची सिद्धता झाली. भोसल्यानें नागपुराहून आणखी फौज बोला-
विली, ती पैठणापर्यंत आल्याची बातमी आली, तेव्हां सिंद्यानेंही आणखी एक कंपू
व अंबूजी इंगळे यास हिंदुस्थानांतून बोलाविले. पुण्यांत बाजीराव, नाना,
मशीर, सिंदे, भोसले वगैरे सर्वच मंडळी रात्रंदिवस लढाईच्या तयारीनें सज्ज
राहूं लागली. ( ५ ) आपल्या मर्जींतल्या लोकांस भलभलतींच बक्षिसें बाजीराव
देऊं लागला. शालजोड्या न द्यावयाच्या लोकांस दिल्या, ग्रहणास १९ हजार
रुपये खर्च केला. नाना म्हणतात, अशा कारभारास आमचे हातून निभावणी
पडावयाची नाहीं.

अशीं किती तरी प्रकरणें रोजच्या घासाघाशीचीं सुरू झालीं. नानास दुखविण्याचें
सुद्धां धाडस बाजीरावास होईना. तेव्हां त्याची समजूत काढण्याचें मनांत आणून
अमृतरावास बाजीरावानें नानाकडे पाठविलें. अमृतरावानें ता. ४-१-१७९७ रोजीं
नानाची गांठ घेतली. खलबतांत रायाजी पाटील, आबा शेलूकर व दादा गद्रे असे
होते. अमृतरावांनीं नानास सांगितलें, या यादी करार करून आणिल्या आहेत, अतः-
पर ओढूं नये, काम सोईस लावावें. दादा साहेबांचे ठायीं आम्ही आपणांस म्हणतों.