व बाबाजी झुंजारराव देशमुख यांची नांवें मागें पृ. १७७ वरील वंशावळीत दिलीं आहेत.

खंडो बल्लाळ चिटणीस.—मराठ्यांच्या अंगीं राष्ट्रीय भावना नसून ते केवळ स्वार्थानें युक्त झालेले होते, असें वारंवार प्रतिपादन करण्यांत आलें आहे, परंतु ह्यास अपवादक अशीं जीं कांहीं उदाहरणें मिळतात, त्यांत खंडेराव आप्पा चिटणीस याचें नांव प्रमुख आहे. राष्ट्रकार्यासाठीं वतनें किंवा जीवित यांची यत्किंचित् परवा करावयाची नाहीं, हा बाणा कित्येक प्रभु मंडळींत उत्कृष्ट दिसतो. खंडो बल्लाळाचें चरित्र इतिहास-संग्रहात ‘ यशवंतांनीं ’ मोठें सुंदर दिलेलें आहे. ( वर्ष २ अं ३ ). चिटणिसाच्या घराण्याची हकीकत पूर्वी आलेलीच आहेच. बाळाजी व त्याचा भाऊ श्यामजी, व मुलगा आवजी ह्या तिघांस संभाजीनें हत्तीच्या पायांखालीं मारविलें. ह्या घराण्यावर कलुशाचा विशेष कटाक्ष होता. त्यानें बाळाजीची जिंदगी जप्त करून चिटणिसीचा दरख काढून घेतला, आणि खंडोबा व निळोबा ह्या दुसऱ्या दोघां मुलांस कैदेत ठेविलें. संभाजीची बायको येसूबाई इची ह्या मुलांवर प्रीति असून वरील संकटसमयीं तिनेंच त्यांस साह्य केलें. संभाजीस चार गोष्टी सांगून त्याजकडून तिनें त्यांची सुटका करविली, आणि त्यांस दरबारांत येण्याची परवानगी देवविली. तरी त्यांचे उत्पन्न सुटलें नव्हतें, म्हणून तीच अंतस्थ रीतीनें त्यांस खर्चास पुरवीत असे. खंडोबाचा जन्म सन १६६८ त झाला. म्हणून बाप वारला त्या वेळेस तो तेरा चौदा वर्षांचा होता. तरी त्या अल्प वयांत त्यानें अवर्णनीय स्वामिनिष्ठा दाखविली. हरएक प्रसंगीं तो यजमानाबरोबर असे. अष्टौप्रहर जवळ हजर असावें. निळोबा ऊर्फ अण्णाजी, संभाजीसारख्या क्रूर महाराजाचें दर्शन नको असें वाटून, जिंजीस हरजीराजे महाडिक, वाडेलांचे परम दोस्त, यांजवळ जाऊन राहिला. खंडेराव आप्पानें मिळेल तें अन्नवस्त्र संपादन दिवस घालविले. कांहीं काळानें संभाजीस त्याची दया आली. अन्नवस्त्राचा समाचार घेऊं लागले. फोडें येथें पोर्तुगीझ लोकांशीं झालेल्या लढाईंत तो हजर होता. तेथें एके प्रसंगीं स्वारीबरोबर तो पायीं चालत असतां, संभाजीस कांहीं लिहिण्याचें प्रयोजन पडलें. खंडोबा आपल्या धंद्याचें साहित्य दउत, लेखणी, कागद, वगैरे घेऊन, नेहमीं स्वारीबरोबर हजर असे. खंडोबास पत्र लिहिण्यास सांगून स्वारी पुढें