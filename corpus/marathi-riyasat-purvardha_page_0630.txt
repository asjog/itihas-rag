हें पहिलें पवित्र काम, असें प्रत्येकास वाटूं लागलें. त्यामुळे सर्व खासगी द्वेष व भानगडी एका बाजूस ठेवून, सर्व महाराष्ट्रवीर एकदम शत्रूवर तुटून पडण्यास तयार झाले. पुढें दहा वर्षांनीं महाराष्ट्रांतील किल्ले काबीज करितांना जी बादशहाची दुर्दशा झाली, ती पाहून, संभाजीचा वध केला ही आपण मोठी चूक केली, असें प्रत्यक्ष बादशहासही वाटलें असेल. संभाजीचें काय करावें म्हणून औरंगजेबानें आपल्या प्रधानांस विचारिलें असतां, त्यांनीं संभाजीस आपल्या कह्यांत ठेवून, आपला कार्यभाग उरकून घ्यावा, अशीच सल्ला दिली होती; पण बादशहाचा धर्माभिमान जाज्वल्य होता. संभाजीनें केलेली मुसलमानी धर्माची निंदा त्यास सहन झाली नाहीं. म्हणून प्रधानांचें अगर प्रत्यक्ष मुलीचेंही न ऐकतां, त्यानें संभाजीचा वध करविला. ही बादशहाची करणी कितीही निंद्य असली, तरी मराठ्यांस त्या वेळेस ती चेव आणण्यास कारण झाली. त्यांचा स्वराष्ट्राभिमान प्रदीप्त झाला. संभाजीप्रमाणेंच स्वजीविताविषयीं ते निरपेक्ष झाले; आणि राष्ट्राच्या बचावाकरितां त्यांनीं एकदिलानें झटून काम करण्याचा निश्चय केला. हा एकंदर प्रकार वीर व करुण ह्या रसांनीं भरलेला आहे. त्यानेच महाराष्ट्रीयांच्या अंगचें खरें तेज कसास लागलें आहे; आणि मराठ्यांच्या इतिहासास उज्ज्वल स्वरूप येण्यासही तो बऱ्याच अंशीं कारण झाला आहे.

वर सांगितलेल्या आपाताच्या निवारणार्थ दूरदृष्टि शिवाजीनें सामग्रीही तयार ठेवली होती. औरंगजेबाचा अंतस्थ कावा शिवाजी ओळखून होता. महाराष्ट्र देश पादाक्रान्त करणें ही बादशहानें आपल्या आयुष्याची इतिकर्तव्यता मानिली होती, हें शिवाजीस ठाऊक होतें. यासाठीं विजापुर व गोवळकोंडा येथील राज्यांशीं शिवाजीनें स्नेहसंबंध जोडून ठेविले होते. परंतु शिवाजीचे पश्चात् ते टिकले नाहींत. मराठ्यांचा पाडाव झाल्यास, दुसरीकडे जाऊन आपले उद्योग सिद्धीस नेण्यास त्यांस सवड असावी, अशा धोरणानें कर्नाटकांत शिवाजीनें नवीन राज्यस्थापना करून मजबुदी केली होती. तसेंच स्वतःच्या तालमेंत कित्येक चांगलीं माणसें इतकीं सुरेख शिकवून तयार ठेविलीं होतीं, कीं ह्या आणीबाणीच्या प्रसंगीं त्यांचाच उपयोग विशेष झाला. कित्येक जुनीं माणसें मरून गेलीं, तरी शिवाजीचें वळण