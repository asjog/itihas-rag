प्रभु देशपांडे सिंघकर प्रधान हा हिरडस मावळांतील देशमुखांचा आश्रित असून, मोऱ्यांपासून जावळी सर केल्यावर शिवाजीनें हिरडस प्रांत व रोहिडा किल्ला काबीज केला,तेव्हां तो शिवाजीचे नोकरींत आला पृ०२३९). तेव्हांपासून मरेपर्यंत त्यानें शिवाजीची नोकरी एकनिष्ठपणें बजाविली. त्यास सात मुलगे होते. वडील मुलगा बाबाजी बाजी यास शिवाजीनें बापाची सरदारी दिली, आणि इतरांस पालख्या व तैनात करून मावळे लोकांची सबनिशी सांगितली.

शिवाजी सुटून गेल्यामुळें आदिलशहाची व सर्व सरदारांची हिरमोड झाली. सीदी जौहरनें लांच घेऊन शिवाजीस जाऊं दिलें, असा संशय आदिलशहास येऊन, त्यानें त्यास परत बोलाविले. परंतु तो विजापुरास न जातां आपल्या जहागिरीकडे कर्नूल येथें निघून गेला. याप्रमाणें विजापुरच्या युद्धाची ही दुसरी मोहीम आटोपली. सीदी जौहर संबंधानें ‘ बसातिन-इ-सलातिन ’ नामक विजापुरच्या इतिहासांत खालील मजकूर आहे.

‘ त्याच सुमारास सीदीजौहर म्हणून विजापुरचा एक सरदार कर्नाटकांत बंड करून उठला होता, त्यानें आदिलशहास पत्र पाठविलें कीं, ‘ मी शरण आलों आहें; मला अपराधांची क्षमा व्हावी, आणि दर्शनास येण्याची परवानगी होऊन कांहीं तरी कामगिरी सांगावी, सेवा करून दाखवितों. ’ अलीआदिलशहानें त्यास अपराध माफ करून भेटीस बोलाविलें. त्याप्रमाणें सीदीजौहर विजापुरास आला. त्यास शहानें शिवाजीवर जाऊन त्यास पकडून आणण्यास सांगितलें. जौहर शिवाजीवर चालून गेला; शिवाजीची फौज त्यानें उधळून दिली. शिवाजीचा टिकाव लागेना, तेव्हां शिवाजीनें पन्हाळ्याचे नाइकवाडी वश करून घेतले, आणि त्यांच्या मदतीनें त्या अवघड किल्ल्यावर तो जाऊन बसला. सीदीजौहरनें किल्ल्यास वेढा घातला. वेढा चालू असतां शिवाजीनें सीदीजौहर यास पत्रें पाठविलीं कीं आपण शरण येतों आणि अपराधांची क्षमा होईल तर दोन तीन नोकरांनिशीं येऊन भेटतों.’ सीदीजौहरनें धन्याशीं बेइमान करून मूर्खपणानें शिवाजीचें म्हणणें कबूल केलें. शिवाजी सीदीच्या भेटीस गेला. सीदीनें दरबार भरवून त्याचा सत्कार केला; आणि उभयतांची आणभाक होऊन शिवाजी परत किल्ल्यावर गेला. आदिलशहास हें वर्तमान कळतांच, तो ह्या दोघां बंडखोरांचें पारिपत्य करण्यासाठीं स्वतः फौज घेऊन त्वरेनें