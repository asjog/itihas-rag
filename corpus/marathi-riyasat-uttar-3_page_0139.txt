पुष्कळदां अनन्यगतिक होऊनच नानास चिकटून राहणें त्यास भाग पडे. एक हरिपंत मात्र मुकाट्यानें नानाचे हुकूम उठवी. सरदारांस अडचणींत गाठून पैसा काढण्याचें कसब नानास चांगलें होतें. कोणी सरदार मयत होऊन त्याच्या घराण्यांत गृहकलह उद्भवले म्हणजे वारस मंजूर करण्यांत मोठमोठ्या रकमा नजराण्या दाखल घेण्याचा प्रघात जारी होता. गायकवाडांचे गृहकलहांत दरखेपेस अर्धकोट, पाऊणकोट वगैरे रकमा घेण्याचे ठराव वारंवार होऊन रकमा सांचत गेल्या, त्यांचाच निकाल करण्यास गंगाधरशास्त्री यास पुढें पुण्यास जावें लागलें. अशीच थोडीबहुत तऱ्हा नागपुरकर भोसल्यांची व आंग्र्यांची. एकंदरींत आयव्ययावर सक्त नजर ठेवून नानानें आपलें द्रव्यबल वाढविलें.

परंतु द्रव्योत्पादनाचे बाबतींत अनेकांनीं नानास दोष दिला आहे तो असा, कीं त्यानें आपली खाजगी संपत्ति वाढविली. दौलतीस कर्ज दाखवून स्वतःचा धनसंचय करण्याची पद्धत मराठशाहींत चांगली रूढ होती. गंगाधर यशवंतावर किंवा त्याचा यजमान मल्हारराव होळकर याजवर माधवराव पेशव्याची इतराजी होण्याचें मुख्य कारण हें आहे. या बाबतीचा सूक्ष्म विचार पूर्वी विविध-ज्ञान-विस्तारांत कै. बा. ना. देव यांनीं नाना फडणिसाचेंच उदाहरण घेऊन स्पष्ट केला होता. नानाचा खाजगी द्रव्य-संचय किती होता हें आतां नक्की ठरविण्यास मार्ग नाहीं; पण तो कित्येक कोटींनीं मोजण्याजोगा होता यांत संशय नाहीं. सवाई माधवरावाच्या मृत्यूनंतर त्यानें जीं राजकारणें खेळविलीं तीं सर्व या संच्याचे बळावर, आणि त्या भानगडींत तो संचय बहुतेक खलासही झाला असावा. विल्यम टोन त्या वेळीं बाजीरावाजवळ असून त्यानें स. १७९६ त लिहिलेलीं कांहीं पत्रें छापलीं आहेत, त्यांतल्या हकीकती आपण स्वतः पाहिलेल्या अगर स्वतः तपास करून खऱ्या वाटल्या तेवढ्याच दाखल आहेत असें सांगून तो लिहितो, ( पहा मागें पृ. ५३ ), ‘ बाजीरावानें नानास सामील करून घेऊन आपल्या नांवें पेशवाईचीं वस्त्रें आणण्यासाठीं साताऱ्यास छत्रपतींकडे पाठविलें. मध्यंतरींच्या भानगडी चार पांच महिने चालू असतांच नानानें सरकारी खजिन्यांतील सर्व मत्ता युक्तीनें लांबविली होती. निदान वीस कोट तरी रोख रक्कम खजिन्यांत असावी असा त्या वेळीं जाणत्या मंडळीचा तर्क होता. एवढा ऐवज कोठें व कसा गडप झाला हें अद्याप पर्यंत एक गूढच आहे. बाजीरावानें तपास केला तेव्हां खजिन्यांत त्यास कपर्दिकही मिळाली नाहीं.’ दुसरा एक उल्लेख धा. शा. च. पृ. ६५ वर आहे तो असा. ‘ नाना फडणीस यांनीं माधवराव वारतांच आपलें सर्व द्रव्य