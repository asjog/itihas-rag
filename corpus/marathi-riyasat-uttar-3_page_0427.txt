जाऊं लागले. १८ तास पावेतों इंग्रजांनीं मोठ्या शिकस्तीनें आपला बचाव करून मराठ्यांस मागें हटविलें. या एकंदर संग्रामांत इंग्रजांचें सगळें मिळून चवदाशें आणि भोसल्यांचें दहा हजार पायदळ व दहा हजार स्वार इतकें सैन्य होतें. पैकीं इंग्रजांचे ३३३ मेले आणि आप्पासाहेबाचा नाश तर पुष्कळच झाला. ५ नोव्हेंबरची पुण्याची खडकीची लढाई आणि ता. २७ नोव्हेंबरची नागपुरास झालेली सीताबर्डीची लढाई दोन्ही इंग्रजांच्या चिवट धैर्याचीं उदाहरणें आहेत. आपला निभाव लागत नाहीं असें आप्पासाहेबास दिसतांच ता. २७ रोजीं सायंकाळीं त्यानें आपले वकील रेसिडेंटाकडे पाठवून कळविलें, कीं लढाईचा प्रकार माझ्या संमतीनें झाला नसून केवळ फौजेकडून झाला. बाजीराव व आप्पासाहेब यांनीं बाहेरून गोडी दाखवून आंतून अत्यंत विश्वासघात केल्याबद्दल इंग्रज लेखक त्यांस दूषण देतात, परंतु इंग्रजांचा जाच सर्वच दौलतदारांस दुःसह झाला होता ही गोष्ट लक्षांत घेतली म्हणजे त्यांनीं आपला प्रयत्न करून पाहिला यांत विश्वासघात तो काय ! इंग्रजांनीं तरी स्नेह दाखवूनच त्यांचे हात पाय बांधले कीं नाहींत !

नागपुरच्या युद्धाची ही वार्ता हां हां म्हणतां ठिकठिकाणच्या इंग्रजांस कळून ते रेसिडेंटाच्या मदतीस चहूकडून धावून आले. कर्नल गहन नर्मदेवर होता तो ता. २९ नोव्हेंबरास नागपुरास दाखल झाला. मेजर पिट्मन उमरावतीस होता तो ५ डिसेंबरला आला; आणि जनरल डोव्हटन जाफराबादला होता तो तेथें ता. १२ डिसेंबरला येऊन दाखल झाला. लढाईच्या दुसरे दिवशीं आप्पासाहेबानें जेव्हां रेसिडेंटास कळविलें, कीं माझ्या हुकमांत फौज नाहीं व माझ्या हुकमानें हें कृत्य झालेलें नाहीं, तेव्हां रेसिडेंटानें त्यास कळविलें, ‘तुम्ही म्हणतां हा प्रकार खरा असेल तर तुम्ही एकदम आमच्या आश्रयास रेसिडेन्सींत येऊन रहा. आपल्या फौजेपासून दूर राहणेंच तुम्हांस जरूर आहे. बाहेरून मदत येईपर्यंत कसा तरी आपण निभाव करावा असाही जेंकिन्सचा यांत उद्देश होता. पुरेशा फौजा दाखल होतांच त्यानें नागपुरचा बंदोबस्त ताबडतोब करण्याचें ठरविलें. एकदां आप्पासाहेबाची चांगली खोड मोडली म्हणजे दुसऱ्या मराठे सरदारांना पक्की दहशत बसेल अशी योजना त्यानें ठरविली. उत्तरेकडून ग० ज० नें जनरल हार्डिमन यास नागपुरचे मदतीस पाठविलें. त्यानें जबलपुर प्रांत व नर्मदच्या उगमाजवळील भोसल्यांचा प्रांत हस्तगत केला. ता. १५ डिसेंबर रोजीं जेंकिन्सनें आप्पासाहेबास पत्र लिहून कळविलें, कीं ‘तुमची आमची दोस्ती असतां एकदम इंग्रजांशीं तुम्ही युद्ध सुरू केल्यामुळें, आतां