४. प्रमुख सरदार घराणीं. (१) शिर्के.—शिर्क्यांचें राहणें फार दिवसांपासून कोंकणांत होतें. कोंकण प्रांत जिंकण्याविषयीं ब्राह्मणी सुलतानांनीं पुष्कळ प्रयत्न केले होते. सन १४०८ पासून पुढें पुष्कळ वर्षे-पावेतों कृष्णा व गोदावरी यांचे दरम्यानचा मुलूख दुष्काळानें ओसाड पडला असतां तेथील मराठे सरदारांनीं बंडें करून डोंगरी किल्ले मुसलमा-नांचे हातीं होते, ते आपल्या स्वाधीन करून घेतले; आणि रयतेपासून कर-भार घेण्याचा क्रम चालविला. या कारणास्तव सुलतान अहमदशहा वल्ली बहामनी याचे कारकिर्दीत सन १४२९ सालीं सरदार मलिक उत्तु-जार हा दादो नरसो काळे या नांवाच्या हुशार ब्राह्मणास समागमें घेऊन खटाव प्रांतांतील बंडें मोडून तेथलि मुलखाची वसाहत करण्याकरितां आला. दादो नरसोनें वसाहत करून वसुलाची व्यवस्था चांगली करून दिली ( १४२७-१४३९ ). मलीक-उत्तुजार हा शिर्के यांचें वाटेस गेला नाहीं. पुढें अलाउद्दीनशहाचे कारकिर्दीत मलिकउत्तुजार कोंकण प्रांत जिंकण्याचे इराद्यानें मोठी फौज घेऊन आला ( स. १४५३ ). त्यानें चाकण किल्ल्यावर आपलें मुख्य वसतिस्थान केलें. शिर्क्यांचें राज्य मलिकनें काबीज करून त्यांजवर मुसलमानी धर्म स्वीकारण्याविषयीं बळ-जबरी चालविली. शिर्क्यांचे शेजारीं संगमेश्वरच्या दक्षिण बाजूस खेळणा प्रांतावर शंकरराय नांवाचा राजा राज्य करीत होता. ‘ दोघांनीं मिळून प्रथमतः शंकररायास जिंकून मुसलमान करावें; पश्चात् मीहि तो धर्म स्वीकारिन. ’ असा बहाणा करून तुजार यास खेळणा प्रांतांत शिरण्याची शिर्क्यांनें मसलत दिली. खेळणा प्रांतांत राजापूर व संगमेश्वर यांजमधील कोल्हापूरच्या पश्चिमेकडील घाटमाथ्याचा समावेश होतो. हा प्रांत अति भयंकर व अवघड होता. शंकरराय व शिर्के यांनीं अंतस्थ कारस्थान करून तुजारच्या फौजेचा विध्वंस करून त्यास ठार मारिलें. तथापि शिर्क्यांचें राज्य मुसलमानांनीं जिंकलेंच ( मु. रियासत पृ. २३० ). पुनः स. १४७३ सालीं ब्राह्मणी राज्यांतील पराक्रमी पुरुष महंमद गवान यानें पहाडी पायदळाच्या मदतीनें कोल्हापूरच्या रस्त्यानें येऊन खेळणा व समुद्रापर्यंत सर्व कोंकण प्रांत जिंकिला, आणि शंकररायाचें राज्य मोडिलें. शंकररायाचा मुलूख काबीज केल्यार मुसलमानांनीं त्या प्रांताचे बंदोबस्ता-करितां पन्हाळा येथें आपला सुबा नेमिला. दाभोळच्या दक्षिणेस शंकर-