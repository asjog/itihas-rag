एवढ्या मोठ्या प्रकरणासंबंधानें संपूर्ण अथवा थोडा बहुत तरी तपास माधवराव पेशव्यानें केला नसेल हें संभवत नाहीं. त्यानें पुनः दिल्लीवर आपल्या फौजा पाठविल्या, तेव्हां मागील व्यवहारांची तपासणी अवश्य झाली असली पाहिजे. माधवरावानें होळकरास तंबी दिली, नारो शंकरासारख्या अनेक कुचर मंडळांचा झाडा घेतला, तेव्हां, ‘ मोडलेल्या झुंजाची शिफारस कशास लिहावी !’ ‘ आयुष्यापुढें कोणाचा उपाय नाहीं !’ असे जबाब या मंडळींनीं माधवरावास दिलेले उपलब्ध आहेत. त्यांवरून आणि पुष्कळांचीं उत्पन्नें त्यानें खालसा केलीं यावरून, त्या खरमरित पेशव्यानें पुष्कळ तपास केला होता यांत संशय नाहीं. ते कागद कधीं तरी बाहेर येणें शक्य आहे काय ? सारांश, हल्लींचे या प्रसंगाचे वृत्तान्त पुष्कळसे अपूर्ण आधारावर रचलेले असून बरेचसे कल्पनेनें सजविलेले आहेत, एवढें तरी वाचकांनीं सदैव ध्यानांत बाळगिलें पाहिजे. तसेंच न्यायाधीशाची निष्पक्षपात बुद्धि जागृत ठेवूनच या प्रकरणावर अभिप्राय दिले पाहिजेत. बखरकारांचा कल कल्पनेच्या भरारींत अद्भुत वर्णनांनीं वाचकांचें चित्त उद्दीप्त करण्याचा केव्हां केव्हां दिसतो. सदाशिवरावानें मोगल दिवाणखान्याचें छत फोडिलें, सुजावर फाजील विश्वास टाकिला, जाठास दुखविलें, शत्रूकडील बातमी ठेविली नाहीं, गर्वाच्या ताठ्यांत अनेकांची हितकर सल्ला झुगारून दिली, वगैरे कारणें निव्वळ काल्पनिक नसलीं तरी निदान अतिशयोक्तीचीं तरी असावीं. एवढ्या मोठ्या प्रकरणांत असे प्रकार हल्लींच्या व्यवस्थेच्या व टापटीपीच्या काळांतही जर अपरिहार्य आहेत, तर त्या वेळच्या संबंधानें बोलावयासच नको. काशीराय तर उघड उघड मुसलमानांचाच पक्षपाती दिसतो. बहुतेक लोक परिणामावरून निकाल देतात. अब्दालीवर समोर आघात करून आदले सालीं घडलेला दत्ताजी शिंद्याच्या मृत्यूचा पुरेपुर सूड घेणें व दहा वर्षे भिजत पडलेला हिंदुस्थानांतील उद्योग तडकाफडकी विल्हेस लावणें, या निश्चयानेंच पटदुरास संपूर्ण वाटाघाट करून स. १७६० च्या ता. १४ मार्च रोजीं सदाशिवराव स्वारीस निघाला. हा हेतु त्या वेळीं सर्वस्वी सिद्धीस गेला नाहीं एवढ्यावरून, सदाशिवरावाच्या वर्तनांतील