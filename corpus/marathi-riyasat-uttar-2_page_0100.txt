नाहीं तर आपणांस विनंतीपत्र पाठवं, आपण लष्करांत यावें. इंद्रसेन व लखनौहून आणखी चार साहेब नवे आले होते ते पाटीलबावांपाशीं मथुरा येथें राहिले. ’

येणेंप्रमाणें महादजीच्या पहिल्या वर्षाच्या कारभारांत बादशहाच्या अपेक्षेप्रमाणें बराच जम बसण्याचीं चिन्हें दिसूं लागलीं. यासंबंधानें सदाशिव दिनकरानें नानास लिहून पाठविलेले चार दोन कागद महत्त्वाचे आहेत ते पाहिल्यास त्या वेळचीं महत्त्वाचीं प्रकरणें व परिस्थिति कळून येईल.

रजपूत राजांवर मराठ्यांचीं खंडणी बाजीरावाच्या वेळेपासून बसलेली असून शिवाय त्यांनीं बादशहास द्यावयाची खंडणी ठरलेली होती. या दोनही रकमा वसूल करण्याचा हक्क महादजीस आतां प्राप्त होऊन तो बजावून दाखविल्याशिवाय महादजीचा अधिकार चालू झाला नसता. जोधपूरच्या ज्या विजयसिंगानें पूर्वी जयाप्पास मारिलें, तोच हल्लीं गादीवर होता. त्यासंबंधानें थोडीबहुत सुडाची भावना, तसेंच कांहीं अंशीं वडिलांचें अंगीकृत कार्य तडीस नेण्याची इच्छा महादजीच्या मनांत असणें स्वाभाविक आहे. थोडया दिवसांपूर्वी 'महादजीचा सरदार यशवंतराव बाबळे यास जयपुरकरांनीं सहपुत्र जिवें मारिल, त्यावरून जयपुरकरांवर बाबांची मर्जी तलख झाली; आणि बादशाही कारभारांत बीस लक्ष रुपया घेण्याचें ठरवून, दोन लक्ष नख्त, दोहोंचें जवाहीर व सोळा लाखांचा मुलुख लावून घेतला. पुढें हात चालतां नेस्तनाबूद करावें असा मानस आहे. जयपुरकरांस हें समजलें आहे. मारवाडकर बिजेसिंगाचे ठायीं बाबांची फार रुष्टता आहे;तोही समजला आहे. त्याजकडे जोधपुरीं गणेशपंत चक्रदेवास पाठवून, जयाजी शिंदे मारले त्याचा खंड दरसाल तीन लाख मागितला. राजानें दिला नाहीं.’ यावरून उघड होतें कीं, बादशाहीत महादजीचा जम बसावा अशी रजपुतांची बिलकुल इच्छा नव्हती. गोहदकर राणा वगैरेस या रजपुतांचें अंतस्थ साहाय्य होतें. पुढील संकटाचा हा ओनामा होय. उदेपुरचा संबंध आरंभीं बरेच दिवस महादजीशीं आला नाहीं. भोपाळ, दतिया, चंदेरी, नरवर वगैरे बुंदेलखंडांतील सत्ताधीशांचे जाबसाल महादजीशीं वकिलामार्फत चालून तोडी पडत होत्या.

महादजीच्या स्नेहीवर्गांत या वेळीं गोसावी हिंमतबहाद्दर अनूपगीर हा मुख्य असून, तोच आरंभापासून महादजीचा जम बसवीत होता. अर्थात् त्यास बुंदेलखंडांतील पुष्कळसे परगणे त्याच्या मागणीप्रमाणें देऊन महादजीनें खूष केलें. काशीचा राजा चेतसिंग महादजीजवळच होता, त्यास त्यानें पांच लक्षांची