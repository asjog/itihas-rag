जबावदारी आपल्यावर येणार अशी बाळोबाची खात्री झाली, आणि कसेंही करून नानाचें करणें शेवटास न जाऊं देण्यांतच आपला बचाव आहे अशा समजुतीनें बाळोबा व सिंदे फौजेसह गंगातीराहून पुण्याकडे येऊं लागले.

बाजीरावानें ताबडतोब शनिवारवाड्यांत येण्याचें नाकारल्यामुळे नानाची तारांबळ उडाली. भाऊंचा निरोप नानास आला, कीं ‘ तुम्ही आपले बंदोबस्त पाहवे, आमचे हातीं गाठोडें नाहीं, पल्ला लांब दिसतो, याची तर्तूद करावी. ’ त्यावरून नानांचीं खलबतें चालू झालीं. त्यानें बाजीरावाकडे बोलणें लाविलें, कीं ‘ आम्ही कल्मबंदीची यादी करितों, त्यावर निखालस श्रीमंतांनीं मखलासी करावी आणि शपथपूर्वक गंगाजळी करावी ’ एक दिवसा आड नाना श्रीमंतांचे डेऱ्यास जाऊं लागले. पुण्यांतील गृहस्थ मंडळी बहुतेक त्यांची भेट घेऊन गेली. श्रीमंतांचे मुख्य मुद्दे दोन, एक बाजीराव रघुनाथ असेंच राहवें, आणि दुसरा नानाच्या परवानगी शिवाय श्रीमंतांचे दर्शनास कोणी जाऊं येऊं नये, बोलू नये, असा कै० माधवरावाच्या वेळचा बंदोबस्त होता तो आतां नसावा. हे दोन्ही मुद्दे नानास कबूल केल्याशिवाय गत्यंतर नव्हतें. बाजीरावानें गोड भाषणानें साखर पेरून हे मुद्दे नाना-कडून कबूल करून घेतले. श्रीमंत बोलले कीं, ‘ गंगातीरीं वास करावा एक, किंवा नानांचा तरी समागम असावा. नाना असल्यास सर्व गोष्टी घडतील. आमचे दौलतींत मनुष्य आहे, पण पैका नाहीं. ’

भाऊंनीं जुन्नराहून उभयतां यजमान आणले, यामुळे बाळोबा तात्यास भारी वाईट वाटूं लागलें. फौज वीस हजार पावेतों जमवून तो वाटेल तशा वल्गना करूं लागला. त्यामुळे त्याचें व नानाचें बहुत विरुद्ध वाढलें. तें मिटविण्यासाठीं गोविंदराव पिंगळे यास नानानें त्याजकडे पाठविलें. त्यांच्या वाटाघाटींत सिंद्याचे अनेक मतलब व्यक्त झाले. ‘ श्रीमंत व नाना सिंद्याचे विरुद्ध वागूं लागले. तेव्हां सिंद्याचे बोलणें पडलें कीं माझ्या दौलतीस दहा कोट पावेतों कर्ज आहे; त्याचा फडशा करून द्या, आणि हिंदुस्थानांत महादजींनीं मुलूख सोडविला आहे तो सरकारांत घ्या. तुम्ही धनी, आम्ही चाकर. आम्हांस कर्जापासून मुक्त करा म्हणजे झालें, नाहीं तर जड जाईल. सिंदे नानास म्हणतात, ‘ तुम्ही जन्मभर कारभार करावा असें कोठें आहे ? तुमचा दरक तुम्हीं करावा; श्रीमंतांचा कारभार ज्यांस आज्ञा होईल तो करील. ’ सिंदे मोठी फौज घेऊन पुण्यास बसल्यामुळे वैरणीसाठीं तो तमाम मुलूख लुटूं लागला. त्याबद्दल जाब विचारतां उत्तर केलें, कीं फौज थोर, आम्हीं काय करावें ? कारभारी कर्जे वारतील