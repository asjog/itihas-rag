शेवटचा बाजीराव ७६ वर्षे जगले. पहिल्या बाजीरावाचें वय चाळिशीच्या वर दोन तीन वर्षेच असेल. चिमाजीआप्पा त्याहून दोन वर्षे कमीच जगला. नानासा० ४१ व्या वर्षी व सदाशिवराव ३१ व्या वर्षी वारले. रघुनाथराव अनेक भानगडींमुळे वृद्धावस्थेस पोंचला असावा अशी आपली कल्पना होते, परंतु तो मरणसमयीं ४९ वर्षांचा होता. दुसऱ्या बाजीरावाचा बंधु चिमाजी ४६ वे वर्षी वारला. एकंदरींत लहानपणापासून कामाचें ओझें व दगदग पडल्यामुळे या पुरुषांची आयुर्मर्यादा बरीच आंखडली असें वाटूं लागतें. वयाचे दहा अकराव्या वर्षी त्यांचे विवाह होऊन, बायकोचें वय ७-८ असे. म्हणजे पुरुषांची वैवाहिक राहणी १६-१७ वे वर्षी सुरू होई. हेंही एक अल्पायुष्याचें कारण असावें. त्यांस २०-२१ व्या वर्षी मुलें होत. सदाशिवरावास १७ व्या वर्षी उमाबाईच्या पोटीं मुलगा झाला होता. चिमाजी आपा, सदाशिवराव व थोरला माधवराव वैवाहिक नीतींत खंबीर होते. सर्वच पुरुषांचा आयुःक्रम हल्लींहून पुष्कळसा भरीव (Intensive) व फार लवकर वाढीस लागलेला होता.१

४. सामाजिक व धार्मिक परिचय.—शाहूमहाराजांचे कारकीर्दीत शिवछत्रपतीच्या पद्धतीचेंच अनुकरण होऊन पूर्वींच्या देणग्या व वर्षासनें पुनः चालू झालीं; आणि कवि, सत्पुरुष, स्वधर्मनिष्ठ ब्रह्मवृंद यांचा योगक्षेम यथास्थित चालूं लागला. शाहूचे पदरीं अनेक विद्वान थोर पुरुष उदयास आले. कालगांवचे कृष्णाचार्य शिरोमणि, कठापुरचे बाबदेव भट चान्हरे, श्रीवर्धनचे भानजोशी ज्योतिषी, अष्टयाचे समुद्रभट बिन त्रिंबकभट, कऱ्हाडचे रघुनाथभट बिन शंकरभट इत्यादि विद्वान लोक राजाश्रयाचे योगानें प्रसिद्धीस आले. कचेश्वर कवि हाही त्याच वेळीं उदयास आला, त्याजकडून शाहूनें उपदेश घेतला असल्यामुळें तो ‘ राजगुरु ’ या नांवानें प्रसिद्ध होता. पेशव्यांचे कारभारापासून तर राज्याचा व्याप वाढत गेल्यामुळें सर्व शिष्ट लोकांचीं मुलें लिहिण्या वाचण्यांत व हिशेबाचे कामांत तरबेज होऊन तलवार बहादुरीप्रमाणेंच विद्या-संपादनाकडे

१ टिप-स. १९१० सालच्या मनोरंजनांत ‘ पेशव्यांच्या स्त्रियां ’ वर रा. ब. पारसनीस यांचा एक उपयुक्त लेख आहे.