बाजीरावास धीर दिला की, 'तुम्ही भिऊं नका. थोडे दिवस निभाऊन घ्या. तों मी येऊन
'पोंचतों आणि यशवंतरावाचा बंदोबस्त करतों.' इंग्रजांचे कबजांत जाण्यापेक्षां बाजीरावानें
यशवन्तरावाचे कबजांत जाणें तितकें वाईट नाहीं, असाच दौलतरावाचा समज होता.
अनेक अडचणींमुळे दौलतरावाचें येणें लवकर घडलें नाहीं आणि बाजीरावानें उतावळ
करून वसईचा तह पुरा करून दिला. या तहानें बाजीरावानें इंग्रजांची मदत घेतली
ती फक्त अमृतराव, यशवंतराव, पटवर्धन सरदार वगैरे आपल्या बंडखोरांचा बंदोबस्त
करण्याकरितां घेतली; सिंदे व भोसले या आपल्या दोस्तांचा पाडाव करण्याकरितां
'घेतली नाहीं, ही गोष्ट पुढे व्यक्त होईल.
ता. १२ नोव्हेंबर रोजी अमृतरावानें पुण्यास येऊन होळकराच्या तंत्रानें कारभार
हातांत घेतला. त्यानंतर बरोबर चार महिन्यांनीं ता. १३-३-१८०३ रोजीं
यशवंतरावाने पुणें सोडून उत्तरेकडे कूच केलें. मध्यंतरी डिसेंबर अखेरीस वसईचा तह
पूर्ण होऊन नवीनच परिस्थिति उत्पन्न झाली. तो प्रकार ध्यानांत येण्यासाठीं या
चार महिन्यांच्या अवधींत पुण्यास काय प्रकार घडले तें प्रथम सांगितलें पाहिजे.
अमृतराव व यशवंतराव जरी एकमताने वागत होते, तरी उभयतांसही अनेक उपाधि
जाचीत असून त्यांमुळे प्रसंगानुसार त्यांचे खटकेही वारंवार उडत. कारभाऱ्यांच्या
व होळकरांच्या शनिवारवाड्यांत दररोज बैठकी होऊन नानाप्रकारची चर्चा सुरू
झाली. होळकरास मोठी अडचण पैशाची. प्रचंड भुकेवंगाल फोज पदरीं बाळगून
तो पैशाच्या अडचणींत आला. त्यानें अमृतरावास कळविलें, 'मी येऊन तुमचा
बंदोबस्त करून दिला, सिंद्यांचा पाडाव केला, आतां माझे खर्चाची वाट काय ती लावा.
एक कोट रुपये तुम्हीं कबूल केले आहेत ते ताबडतोब द्या'. यावरून पुण्यांत लोकांवर
पट्ट्या बसवून पंचवीस लाख वसूल करण्याचा ठराव कारभाऱ्यांनी केला. वसुलीचे
काम हरिपंत भावे यास सांगितलें. त्याच्या मदतीस होळकरानें आपले सरदार नागो
जिवाजी, हरनाथसिंग व शेखजी असे दिले. या सरदारांच्या पठाणांनी पुणे शहरांत
मारझोड करून अशी कांहीं दंगल उडवून दिली, की पुण्याच्या लोकांस आपण
यमपुरींत वास करीत असल्याचा अनुभव आला. 'गांवांत एकच हाक झाली.
कोणी तांब्या ठेवून पैसा देत नाहीं. पैसा न मिळाल्यास पठाणांचे हवालीं करितात.
प्राणांशीं गांठ आहे, ब्राह्मण म्हणजे तुच्छ, श्रीहरीचा कोप प्रजेवर झाला. होळकराचे
लोकांनी तमाम शहर लुटून घरोघर खणत्या लावून द्रव्य, भांडें, सोनें, रुपें, जवाहिर,
कापड यांची लूट केली. तोफखाना लुटला. सोन्याची अंबारी अमृतरावांनीं होळकरास
