पेशव्याशीं पुढील ठराव जुळवूं लागला. परंतु त्यास पूर्णपणें कब्जांत
आणल्याशिवाय आपणास सोइस्कर असा ठराव होणार नाहीं, असें
पेशव्यास वाटून, तहाची वाटाघाट चालू असतांच पेशव्यानें आपली फौज
एकदम गायकवाडावर पाठविली. या वचनभंगामुळे दमाजीच्या व इतर
सरदारांच्या मनांत पेशव्याबद्दलचा आदर एकदम कमी झाला; आणि
नानासाहेबासंबंधानें पुढें अनेक सरदार साशंक होत, त्याचें कारण हा
वचनभंग होय. पेशव्यानें आपणास कपटानें पकडलें हें दमाजी कधींही
विसरला नाहीं. ता. ३० एप्रिल १७५१ रोजीं गायकवाडाबरोबरच पेशव्यानें
दाभाड्यांस पकडलें; आणि लगेच त्याजकडून गुजरातची सोडचिठ्ठी
घेऊन ती छत्रपतीच्या राजसनदेनें पुरी करून घेतली. ता. ७ मे १७५१
रोजीं दाभाडे यास पत्र पाठविलें कीं, ' गुजरात प्रांत निमे स्वामींनीं
सालमकजुरीं आम्हांस देविले, तो तुम्ही गर्गशाखालीं घालून हवालीं केला
नाहीं. त्याबद्दल रुपये पंचवीस लाख तुम्हांकडे देणें, त्याबद्दल तुमचा
निमे हिस्सा लावून दिला, तो आम्ही वसूल केला. तो पंचवीस लाख रुपये
फिटले म्हणजे परत देऊं ' अशा रीतीनें नाम मात्र सेनापतीकडे ठेवून
पेशव्यानें त्यांचें सर्वस्व हरण केलें. यांत पेशव्याचा मतलब, दाभाड्याची
नालायकी व राज्याचें हित इत्यादि सर्व कांहीं हेतूंचा मिलाफ आहे.
ता. १६ मे रोजीं दाभाड्याची सर्व मंडळी पुण्यास आणून होळकराचे
वाड्यांत नानासाहेबानें नजर कैदेत ठेविली. त्या ठिकाणीं ती सर्व मंडळी
बायापुरुष नोव्हेंबरपर्यंत होती. ता. २९ जुलई स. १७५१ रोजीं पेशवा
येऊरास गेला, त्याजबरोबर उमाबाईही गेली होती. यावेळीं पुण्यांतच
गायकवाड व दाभाडे यांच्याशीं पृथक्पणें पेशव्याचा डाव चालू होता;
आणि ते दोघेही आपआपल्यापरी पेशव्याच्या अपहारापासून शक्य
तितका आपला बचाव करीत होते. तारीख १६ नोव्हेंबर रोजीं
यशवंतराव दाभाडे व त्याचा भाऊ, पुण्यांतून पळून गेले तेणेंकरून