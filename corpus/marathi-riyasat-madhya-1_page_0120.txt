सरदारांनी वसूल करावयाचें असून, त्यांतून त्यांना आपले खर्च भागवावयाचे
होते. सरदेशमुखीचें उत्पन्न मात्र त्यांस राजाकडे पाठवावें लागे. तें वसूल करण्या-
साठी नायब किंवा अजहत सरदेशमुख, ह्मणजे आपल्या तर्फेनें काम करणारे,
शाहूनें ठिकठिकाणीं नेमून दिले. परंतु वसुलाच्या व्यवस्थेंत एकच निश्चित प्रकार
कायमचा असा कधींच नव्हता. व्यक्ति, परिस्थिति वगैरे बदलत गेल्या, त्या
मानानें निरनिराळ्या पेशव्यांनी व कारभाऱ्यांनीं त्या त्या वेळच्या जरुरीप्रमाणें
भिन्न व्यवस्था ठरवून दिली; आणि अमका फेरफार अमक्या वेळीं अमुक
कारणानें झाला, अशी निश्चित माहिती आज मिळत नसल्यामुळे, सामान्य
गोळाबेरीज तेवढीच आज आपणापुढें उपलब्ध होते. उदाहरणार्थ, कित्येक सरदारां-
कडून दरसाल एक ठरीव रक्कम सरकार-पोत्यास जमा व्हावी असे ठराव होते.
फत्तेसिंग भोसल्यानें कर्नाटकांतून सात लाख, रघूजी भोसल्यानें वऱ्हाडांतून दहा
लाख, आंग्र्यानें कोंकणांतून दोन तीन लाख, असे सालोसाल पाठविण्याचा
रिवाज होता. सारांश, मुख्य सरकारास थोडीबहुत रक्कम देऊन आपण आपला
कारभार पूर्ण स्वतंत्रतेनें वाटेल तसा करावा अशी पद्धत पडली; आणि सरदार
शिरजोर होऊन सत्ता दुर्बल होतांच बेबंदशाही व अव्यवस्था माजली.
प्रदेश संपूर्णपणें जिंकून तेथील व्यवस्था लागण्याचे पूर्वीच, नुसती लढाईंतील
फत्ते ऐकल्याबरोबर मुलखाची वांटणी व उत्पन्नाची वासलात लावण्याची वहिवाट
पडली. त्यामुळे मुलुखगिरीच्या लालुचीनें पुष्कळसे शूर बाहेर पडूं
लागले, परंतु त्यांच्या स्वैर वर्तनास आळा न राहून स्वार्थ काढण्याकडे
त्यांची प्रवृत्ति झाली.

वसुलाची ही पद्धत मूळ बाळाजी विश्वनाथानें स्थापन केली. तिच्यांत
थोडाबहुत फेरफार पुढें नानासाहेब पेशव्यानें केला. थोरला माधवराव व नाना
फडणीस यांनींही जरूर ते फेरबदल केले. तरी तिचा मूळ पाया या पहिल्या
पेशव्याच्या हातचा आहे. स. १७१९ त दिल्लीहून आल्यावर त्यानें ही नवीन व्यवस्था
ठरविली. ‘अष्टप्रधान व सरदार यांस जातीचीं वतनें, दरखदार कारखानदार सुद्धां
करून देऊन, त्यांस सरंजाम लावून, इनामगांव करून देऊन, बाकी फौजेच्या
खर्चास नेमणूक व हुजूरखर्चाकडे नेमणुका केल्या. जास्ती खर्च लागल्यास
हुजूरची आज्ञा घेऊन होईल तसें करावें.’ चिटणीस, फडणीस व पोतनीस हे