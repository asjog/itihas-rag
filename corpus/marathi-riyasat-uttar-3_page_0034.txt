कान्हो होत त्यानेंच त्या वेळेचा संवाद आपल्या आत्मचरित्रांत नमूद केला आहे, तो असा. ‘फाल्गुन शु. १५ स नाना फडणिसांनी साताऱ्यास जाऊन विनंति केली.

नाना-पूर्वी कै. शाहू महाराजांची सेवा नानासाहेबांनीं केल्यामुळें प्रसन्न होऊन राज्यकारभार चालविण्यास आज्ञा झाली त्याप्रमाणें आजपावेतों त्यांचे वंशानें राज्य कारभार चालविला. तसाच प्रकार यापुढेंही मर्यादेनें चालवावयाकरितां सवाई माधवरावांचे स्त्रीस दत्तकपुत्र देऊन वस्त्रें पेशवाईचीं द्यावीं.

छत्रपति-कै. शाहू महाराजांनीं ज्या पद्धतीनें राज्य केलें त्या अन्वयें हुजूर स्वामी सन्निध राज्यकारभार चालवावा, असा निश्चय होत असल्यास दत्तकाची आज्ञा देऊं. प्रत्यक्ष औरस वंश असतां दत्तक कशासाठीं करावा !

नाना-मी पंतप्रधानांचा चाकर. मजकडून निमक-हरामपणा होणार नाहीं.’ याचा अर्थ मी पेशव्यांचे हित पाहणार आणि छत्रपतींना पूर्वीप्रमाणें अटकेत ठेवून कारभार करणार. स्कॉट वेअरिंगनें हा मुद्दा चांगला स्पष्ट केला आहे, तो म्हणतो, ‘ मूळ राज्याचे मालक छत्रपति. त्यांना बाजूस सारून पेशव्यांनीं कारभार आपल्या हातीं घेतला. आतां पेशवाईस धनी नाहींसा झाला तेव्हां त्यांचा एक नोकर नाना सर्व राजसत्ता आपल्या हातीं घेऊं लागला, तेव्हां या भलत्याच भ्रमाचा निरास शेवटीं इंग्रजांनीं केला.’

छत्रपतीचा निरोप घेऊन नाना खालीं शहरांत आला. इकडे बाजीरावानें आंतून नम्रतेनें व लाघवानें महाराजांची मर्जी प्रसन्न केली, त्यामुळे महाराजांचे मनांत त्यास वस्त्रें द्यावीं. परंतु सिंदे व परशुरामभाऊ यांनीं चिमाजी आपांस पुण्यास आणिलें, त्यावरून नानांनीं आग्रह धरून बाबूराव आपटे यांस खालीं आपले वाड्यांत बोलावून आणून चिमाजीस वस्त्रें द्यावीं असें ठरविलें; आणि आपण कूच करून वाईस गेले. परंतु त्या पूर्वी पुण्यास दुसराच प्रकार बनला, त्याची हकीकत सांगितल्या शिवाय नानानें सातारा कां सोडला तें स्पष्ट होणार नाहीं.

बाळोबाची व सिंद्याची खात्री झाली कीं, बाजीरावाचे बोलण्यांत बोलणं नाहीं, केवळ थापा देऊन वेळ मारून नेण्यापलीकडे राज्य चालविण्याचें शहाणपण त्यास नाहीं; आणि नाना बाहेर असतां आपणांस सर्व सरदार अनुकूल होणार नाहींत, आणि तसें झाल्याशिवाय राज्याची घडी नीट बसणार नाहीं. त्यांना असेंही वाटलें कीं पुण्याचा नाद सोडून आपण हिंदुस्थानांत निघून जावें तर नाना पुढें आपल्या सरदारीचें वाटोळें करण्यास चुकणार नाहीं. या वेळीं सिंद्यांचे ब्राह्मण सरदार आबाजी रघुनाथ चिटणीस व राजाराम विठ्ठल हे नानास सामील होऊन आपापल्या मंडळी-