आहे. सं. १८५२ चे साली शिवराम हरीचे नांवे सुभ्याची मंजुरी आणवून सुभेदारांनी जळसमाध घेतली. [ भा. व. पुस्तक १ ले झांशीच्या सुभ्याची माहिती. पृ. ६-७; Holcomb's, History of Zanshi ]

झांशीच्या सुभ्याची ही थोडक्यांत हकीकत आहे. स. १७४२ त नारोशंकरास नानासाहेबानें ओर्छावर पाठवून तें शहर जिंकिले. वास्तविक स. १७४२-४३ च्या पेशव्याच्या स्वारीचे केंद्रस्थान ओर्छा हेंच असून तेथे त्याचा मुक्काम वर्षसहा महिने होता. मराठ्यांच्या कागदांत हे नांव वोडसा असे लिहिलेले आहे. ओर्छा शहर नारो शंकरानें धुळीस मिळविल्यावर, तेथील राजाने दक्षिणेस ५० मैलांवर तेहरी येथे नवीन राजधानी केली, तें राज्य अद्यापि चाललें आहे. मराठ्यांनीं आपलें ठाणे झांशीस ठेविले.

ज्या जागेवर हल्लीं झांशीचा किल्ला आहे, त्या ठिकाणीं पूर्वी बळवंतनगर नांवाचें लहान गांव होतें. तेथे ओर्छाचा राजा वीरसिंहदेव यानें एक किल्ला बांधिला. नारोशंकर बुंदेलखंडांत आला, त्यानें हा किल्ला ताब्यांत घेऊन तेथें आपले वास्तव्य केलें, आणि किल्ल्यास लागून नवीन शहर त्यानेंच वसविलें तें हल्लींचें झांशी शहर होय. नारोशंकरानें ओर्छाच्या लोकांकडून जबरीनें झाशी शहरांत वस्ती करविली; आणि दक्षिणेतूनही पुष्कळ नवीन कुटुंबें आणून झांशीची वसाहत केली. गंगायमुनांच्या मधील सुपीक दुआबांत जाण्याचा हमरस्ता झांशीवरून असल्यामुळे थोड्याच अवधीत झांशीचा व्यापार वाढून तें शहर फार सधन झालें. नानासाहेबानें हिंदुस्थानांतील म्हणजे मुख्यतः दुआबांतील द्रव्यौघ दक्षिणेत वळविण्याचा जो विचार केला, त्यासाठीं त्यानें दीड वर्ष पावेतों मोठी स्वारी उत्तरेत देऊन मुख्य वास्तव्य ओर्छासच केलें. बापाचा संकल्प तडीस नेण्यास मुळांनें किती तडफ दाखविली, तें यावरून कळून येतें. मात्र बुंदेल्यांची झगडतांना काय प्रयास पडले, त्याची प्रतीति खालील पत्रावरून येते.