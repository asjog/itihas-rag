उद्योगाबरोबर रघूजीला नरम करणें ओघास आलें. उत्तरेस प्रयाग व पूर्वेस बंगाल इत्यादि भागांत रघूजीचा संचार होऊन इतर सरदारांशीं त्याचे खटके उडूं लागत. दुसरा एक उद्देश या स्वारींत पेशव्याचा असा होता कीं, काशी, प्रयाग, गया वगैरे हिंदूंचीं पवित्र स्थळें बादशहाचे हातून सोडवून आपल्या कब्जांत घ्यावी, असा स. १७३७ तच बादशहाशीं करार झाला होता, त्याप्रमाणे तीं स्थळे सोडविण्याचें काम नानासाहेबास करावयाचें होतें; आणि त्यासाठीं मुत्सद्देगिरीच्या पाठीमागें लष्करी जोर त्यानें भरपूर ठेविला. या स्वारींत तो दीड वर्ष बाहेर होता. शिंदेहोळकरांशिवाय पिलाजी जाधव, महादोबा पुरंदरे, बापूजी भीवराव रेठरेकर, पटवर्धन वगैरे कित्येक त्याचे जिव्हाळ्याचे इसम बरोबर होते. प्रथम गोपिकाबाई बरोबर होती. परंतु खानदेशांत आल्यावर तिला दोन तीन महिने गेलेले दिसतांच सदाशिवरावाबरोबर तिला परत पाठवून दिलें. ती पुढें जुलईंत प्रसूत होऊन मुलगा झाला, तो विश्वासराव होय. आतां प्रथम रघूजीचा उपक्रम सांगूं.

स. १७३७-३८ सालीं माळव्यांत जाऊन बाजीरावानें निजामावर मोठी स्वारी केली, तेव्हां शाहून साऱ्या मराठे सरदारांस त्याचे साह्यास जाण्याविषयीं शाहूनें हुकूम काढिले होते. हुकमाप्रमाणें यशवंतराव दाभाडे व रघूजी भोसले हे गेले नाहींत. उलट रघूजीनें वऱ्हाडांतून अलाहाबादपर्यंत स्वतंत्र स्वारी करून पुष्कळ लूट आणिली. या त्याच्या उद्दामपणाबद्दल त्यास शासन करण्याचा विचार शाहूंनी ठरवून, बाजीराव स. १७३९ त त्याजवर चालून जाणार होता. इतक्यांत नादीरशहा आल्याची गडबड उडून तो दक्षिणेवर येतो अशीही बातमी आल्यामुळें, त्या तयारीस बाजीराव लागला, आणि रघूजीच्या पारिपत्याचें काम तसेंच राहून पुढें लवकरच बाजीराव मरण पावला

रघूजी भोसले जोरदार असून मूळपासूनच मराठमंडळाशीं फटकून राहत असे. वसुलाचा पैसा तर सहसा पाठवीतच नसे. ‘ तुम्हांस