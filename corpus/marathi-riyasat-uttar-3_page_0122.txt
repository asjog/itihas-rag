कसें लुबाडलें त्याचे अल्पस्वल्प उल्लेख क्वचित् आढळतात. त्यांतून गुजरातेवर ताबा पेशवे व गायकवाडांचा, भडोच बंदर सिंद्याचें, सुरत इंग्रजांचें, अशा अनेक सत्ताधी-शांच्या कचाट्यांत एतद्देशीय व्यापाऱ्यांची मोठी कुचंबणा होई. भडोच येथे आसाराम विनायक नांवाचा एक मातबर सावकार होता, त्यानें अंकलेश्वर बंदरांत नवीन व्यवस्था करण्याची परवानगी स. १७९० त नानाकडे मागितली. त्याचें पुढें निराकरण काय झालें तें आढळत नाहीं.

अब्वल इंग्रजींत दृष्टीस पडणाऱ्या पुण्याची रचना बहुतेक नाना फडणिसाच्या हातची आहे. अनेक पेठा वसवून व पाण्याचे हौद करून शहराची भरभराट नानानें पुष्कळ केली. बाजीरावानें पुढें वाडे मात्र कांहीं नवीन बांधले. शनिवार वाड्यांतही नानानें पुष्कळ नवीन फेरफार केले. पुण्यांतील पेठवार मंडळींची यादी अकारविल्हेंनें छापलेली आहे, तींत बहुधा ब्राह्मणांचाच निर्देश आहे. तरी इतरांचेही मोठे वाडे तेथें होते यांत संशय नाहीं. बेलबागेच्या व्यवस्थेचे नियम नानानेंच ठरवून दिलेले आहेत. पेशव्यांचे वाड्यास लागून नानाचा मोठा वाडा होता, त्यांत हल्लीं न्यू इंग्लिश स्कूलची वसती आहे. काळेवावरांत नानाची विस्तीर्ण बाग आहे. स. १७८९ सालीं नानानें गणेश पेठ वसविली. कोंकणांत वेळास येथें नानानें काळभैरवाचें देवालय बांधिलें. खोपवलीस तलाव, देवालय व धर्मशाळा बांधिल्या, व तेथें अन्नवस्त्र ठेविलें. भिमाशंकरचें मंदिर बांधण्यास नानानें सुरुवात केली, तें काम पुढें जिऊबाईनें पुरें केलं. गोदावरीवर घाट, वाडे वगैरे नानानें पुष्कळ बांधिले. मेणवलीचा घाट व वाडा अद्यापि प्रेक्षणीय स्थितींत आहे. अशा नानाविध लोकोपयोगी कामांत नानाचे निदान एककोट रुपये खर्च झाले असावे असा अंदाज बांधतां येईल. *

४ कारभाराचा व्याप§—सरकारी कामाचा नाना फडणिसाचा व्याप अतिशय प्रचंड होता. त्यांतूनही नानाचा प्रघात समक्ष बोलाचालीनें व्यवहार उलगडण्याचा नसून सर्वांचें म्हणणें लिहून घेऊन मग त्या कागदांवरून योग्यायोग्य पाहून निकाल करण्याचा असल्यामुळे, नानाची गांठ पडत नाहीं, भेटीची मुष्कील पडते, असे शेंकडों उल्लेख ठिकठिकाणच्या कागदांत आहेत. भेटीच्या वेळा ठरलेल्या होत्या. परंतु सर्वां-