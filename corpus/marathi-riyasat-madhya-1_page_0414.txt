वरील मोहीम बाजीरावानें अर्धवट टाकली, ती शेवटीं चिमाजीनें हातीं घेऊन व सीदी सातास ठार मारून यशस्वी केली. सन १७३७ त फिरंग्यांवरील मोहीम अशीच अर्धवट राहिली होती, तिची तड चिमाजीनें सन १७३९ त पोंचविली. बाजीराव अकालीं मृत्यु पावला हें तर खरेंच. चिमाजी त्याजपेक्षां पांच सात वर्षांनीं लहान होता, तेव्हां तो तर अगदीं अल्पायुषीच वारला. तो जास्त जगता तर त्याचें शौर्य, मुत्सदी धोरण व अनुभव यांचा उपयोग नाना- साहेबास मिळून तेणेंकरून मराठशाहीचा पुढील कारभार जास्त व्यवस्थित व बळकट झाला असता. बाजीराव-चिमाजीसारखे पुरुष अकालीं मृत्यु पावावेत, हें मराठशाहीचें मोठेंच दुर्दैव होय. दुहीमुळें जितकें मराठशाहीचें नुकसान झालें, तितकेंच बहुधा बाजीराव, चिमाजी, नानासाहेब, विश्वासराव, माधवराव आणि सदाशिवराव अशा पराक्रमी पुरुषांच्या अकालीं मृत्यूनें झालेलें आहे. सदाशिवरावाच्या अंगीं बापाची तडफ चांगलीच उतरली होती.

बाजीरावाची स्त्री काशीबाई ही पतिनिष्ठ, गरीब व शांत स्वभावाची दिसते. सन १७४२ त रामेश्वरची व सन १७४६त काशीची यात्रा केल्यावर ती ता. २७-११-१७५८ रोजीं वारली. तिला घरांत ताई म्हणत. तिची सासू राधाबाई फार शहाणी व प्रसंग पडल्यास राज्यकारस्थानेंही तडीस नेण्यांत कुशल होती. तशा प्रकारची कर्तबगारी काशीबाईंत दिसत नाहीं. बाजी- रावावर तिचें वजन बेताचेंच होतें. कदाचित् अशा सहनशील स्वभावामुळेंच मस्तानीपुढें नवऱ्याशीं तिचा निभाव लागला. राधाबाई व पुढें गोपिकाबाई या विशेष जाज्वल्य दिसतात. ‘ श्रीमंत विषयलंपट झाले, यामुळे चिमाजीआपाशीं अंतर पडून निघून नर्मदा तीरास गेले; महादाजी अंबाजी व मानासा. राजश्रीजवळ गेले.’ या उल्लेखावरून बाजीरावाच्या कौटुंबिक स्थितीवर कांहीं प्रकाश पडतो. ( का. सं. श. पृ. ७ ).

बाजीरावाचा स्वभाव कसा होता हें समजण्यास प्रत्यक्ष पुरावा नाहीं. ‘ बाजीरावसाहेब बहुत उद्दाम प्रकृतीचे, शिपाईगिरींत अवघा वेळ मग्न, राज्य- भार चालवावयास सबुरी असावी तो भाव नव्हता,’ असा एक उल्लेख पूर्वी दिला आहे. बाळाजी विश्वनाथ आपल्या दोघां मुलास स्वारी शिकारीत आपल्याबरोबर हजर ठेवीत असे. तो प्रघात बाजीरावाचा नव्हता.नानासाहेब बापाबरोबर स्वारींत