तुकोजीचें दत्तविधान झालें नाहीं व तो मल्हाररावाचा पुत्र नव्हे, असा दृढ समज अहल्याबाईचा खास होता. ता. १०-२-१७८० रोजीं तुकोजीचा मुलगा मल्हारराव याचें लग्न झालें. ‘ वधू अहल्याबाईचे बंधु महादजी शिंदे यांच्या लेकीची लेक. लग्नप्रसंगीं पिढीचा उच्चार येणेंप्रमाणें केला:- १ मल्हारराव, २ खंडेराव, ३ मालराव होळकर यांचे पुत्र मल्हारराव. येणेंप्रमाणें ब्राह्मणांकडून बाईनीं उच्चार करविला, ’ ( म. द. बा. २. १७५ ). यांत तुकोजीचें नांव बाईनें साफ वगळलें ही गोष्ट लक्षांत ठेवण्याजोगी आहे.

मालरावाच्या मृत्यूनंतरचे जे कित्येक कागद उपलब्ध आहेत त्यांवरून होळकरशाहीच्या वारसहक्कांसंबंधानें आज जसा प्रश्न आपणांपुढें आहे, तसाच प्रश्न दादा माधवरावांच्या भांडणामुळें त्या वेळींही होळकरशाहीत उत्पन्न झाला होता. मालरावाच्या मृत्युसमयीं दादा जवळच उज्जनीस होता: आणि उत्तरेंतील व्यवहारांवर त्याचीच देखरेख होती. दादानें लगोलग तुकोजीस वारस ठरवून इंदूरची व्यवस्था चालविली आणि स्वारी करण्याचा धाक घालून अहल्याबाईचें मन दुखविलें. त्याबरोबर आपण राज्याची मालक समजून तिनें लगोलग माधवरावांचें व सरदारांचें मन आपल्या बाजूस वळविलें. ता. ३-६-१७६७ रोजीं दादा तुकोजीस लिहितो,- ‘ मालराव होळकर मृत्यु पावले, त्यास सरदारीचा बंदोबस्त पूर्ववत्प्रमाणें तुमचा तुम्हांकडे सांगून, पेशजी कै. मल्हारराव होळकरांकडे सरंजाम नवाजुना, वतनी, इनामी, दरोबस्त चालत आल्याप्रमाणें तुम्हांकडे करार असे. सेवा एकनिष्ठेनें करीत जाणें.’ याबद्दल दादानें सोळा लक्ष, बासष्ट हजार रुपये तुकोजीकडून नजराणा घेतला. ( माधवराव रोजनिशी भाग १, ले.१७५ व १७६). दादाचा हा हुकूम मान्य होईल कीं नाहीं याची शंका वाटून तोच करार मागाहून ता. २१-८-१७६७ रोजीं तुकोजीनें माधवरावाकडून ताजा करून घेतला (पे. द. पृ. २१०). रोजनिशींतले कागद दादाच्या कीर्दीपैकीं आहेत हें ध्यानांत ठेवणें जरूर आहे. या वेळीं पेशवे चुलते-पुतण्यांची तेढ विकोपास चालली असून दोघेहि ‘ तुकोजीस आपापल्या बाजूस वळवीत होते. ’ पुढें ता. १२-४-१७६८ रोजीं माधवरावानें तुकोजीस मागील बाकीचा ऐवज माफ केला, ( मा. रो. १, ले. १७७ ). त्यानंतर दोन महिन्यांतच माधवरावानें चुलत्याशीं लढून त्यास कैद केलें; आणि तुकोजी चुलत्यास सामील आहे, असें कळल्यावरून ता. ८-६-१७६८ रोजीं ‘ तुकोजी होळकर शिलेदार याजकडील