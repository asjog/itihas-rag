विज्जलाच्या मुलानें कांहीं दिवस धडपड केली. पण स. ११८२ च्या सुमारास सोमेश्वर ( चवथा ) यानें पूर्वींच्या राज्याचा बराच भाग जिंकून घेऊन, कलचूरींचा निःपात केला. मात्र सोमेश्वरास पुढें लवकरच यादवांनीं जिंकिलें. अशा प्रकारें पुढें नवें मन्वंतर सुरू झालें; आणि स. ११९० त उत्तरचालुक्यांचे राज्य संपलें.

१२ उत्तरचालुक्य, समालोचन.—उत्तर चालुक्यांचें राज्य बाराव्या शतकांत गेलें. त्यांच्या अमदानींत जुने प्रघात व जुनी व्यवस्था सर्वथैव बदलून नवीन मनूस प्रारंभ झाला. बौद्धधर्माचे अवशेष सर्व नाहींसे झाले. जैनधर्मासही उतरती कळा लागली; आणि लिंगायत पंथ जोरांत आला. त्याचा विस्तार वैश्यवर्गांतच बहुधा आहे, कारण हें वैश्यच पूर्वी जैन-धर्माचे पुरस्कर्ते होते. इकडे हिंदूंच्या पुराणांची नवीन घटना पूर्ण होऊन, हिंदुधर्माचा फैलाव विशेष झाला. पुष्कळ ब्राह्मण पंडित निर्माण झाले. हिंदुधर्मशास्त्रावर पूर्वी व्यवस्थित ग्रंथ नव्हते. अनेक स्मृति व अनेक पुराणे इत्यादिकांतील विरोधामुळे, योग्य आधार देऊन कोणत्याही बाबतीचा निर्णय करण्यास अडचण पडे. ही अडचण दूर करण्यासाठीं अनेक विद्वान् पंडितांनीं सर्व शास्त्राधार एकत्र करून, आणि कालभेद व स्थलभेद ध्यानांत घेऊन स्मृतिवचनांची एकवाक्यता करणारे नवीन पद्धतीचे ग्रंथ लिहिले, त्यांस निबंधग्रंथ म्हणतात. धारानगरीचा भोजराजा, मिताक्षरा-कार विज्ञानेश्वर, उत्तर कोंकणचा शिलाहारवंशी राजा अपरार्क ह्यांनीं संस्कृत भाषेंत धर्मशास्त्रावर निबंध लिहिले आहेत. भोज व अपरार्क ह्यांच्या ग्रंथावरून असें अनुमान करतां येतें कीं, त्या वेळचे क्षत्रिय सुद्धां चांगलें संस्कृत जाणत; आणि त्या भाषेंत ग्रंथरचना करीत. संस्कृत विद्या ब्राह्मणेतरांस येत नव्हती हा प्रवाद खरा दिसत नाहीं. विज्ञानेश्वराने व इतरांनीं जें एकी करण्याचें काम धर्मशास्त्रासंबंधानें केलें तेंच पुढें हेमाद्रीनें व सायनाचार्यानें इतर धार्मिक विषयांसंबंधानें केलें, म्हणजे अव्यवस्थित बाबतींचे नियम बांधून दिले. हाच मार्ग पुढें चालवून भ...तील व दुसऱ्या पंडितांनीं काशी येथे पुष्कळ ग्रंथरचना केली, त्याची महती पुढें यथावकाश येईल.

१३. यादववंश.—महाराष्ट्रांत या यादववंशाचें माहात्म्य आहे. यादवांचेच वंशज जाधव होत. हे यादव मूळचे मथुरेचे