संभाजीच्या वधानें या प्रसंगाची केवळ सुरुवात झाली; आणि तो दुर्धर प्रसंग निवारण्यासाठीं दहा वीस वर्षे मराठ्यांनीं विलक्षण सामर्थ्य प्रगट केलें, त्यामुळे हिंदुस्थानच्या, किंबहुना, जगाच्या इतिहासांत, मराठ्यांचें नांव अजरामर झालें आहे. अशा प्रकारचा हा प्रसंग म्हणजे मराठशाहीवरील दुसरा आपात होय. ह्या आपाताचे भयंकर स्वरूप व त्याचें अंतीं झालेलें निरसन ह्या कथानकानें पुढील दहा वीस वर्षांचा इतिहास भरलेला आहे. अशा प्रकारचे अनेक आपात मराठी राज्यावर कोसळले, त्यांचेंही वर्णन पुढें यथाक्रम येईल.

ह्या आपाताचे खरें स्वरूप समजण्यासाठीं त्याचा भिन्नभिन्न दृष्टींनीं विचार केला पाहिजे. प्रथमतः असें दिसून येईल, कीं संभाजीच्या वधाच्या वेळेस मराठ्यांचें मोगलांबरोबर दुसरें युद्ध चालू होतें. ह्या युद्धाच्या कित्येक मोहिमा होऊन गेल्या होत्या; आणि यापुढें शेवटचा निकराचा घनघोर सामना व्हावयाचा होता. शिवाजीच्या मृत्यूनें अगर संभाजीच्या वधानें मोगलांबरोबरचें युद्ध बंद पडले नाहीं. उलट पक्षीं उत्तरोत्तर तें अधिक जोरानें चाललें. संभाजीचे कारकिर्दीत या त्रिशद्वार्षिक युद्धाच्या तीन मोहिमा झाल्या. पहिली, सन १६८१ पासून १६८५ पर्यंतची; दुसरी, सन १६८७ पासून १६८८ म्हणजे संभाजीच्या वधापर्यंतची; व तिसरी, कर्नाटकांतली सन १६८७-८८ ची. शिवाजीच्या मरणापूर्वी झालेली एक मोहीम धरली म्हणजे सन १६८९ पर्यंत एकंदर चार मोहिमा झाल्या. इतउत्तर स्वातंत्र्यप्राप्तीसाठीं मराठ्यांनीं मोगलांबरोबर जो सामना केला, त्यांत आणखी दोन तीन मोहिमा घडून आल्या. सारांश, आतां ह्या युद्धाच्या पांचव्या मोहिमेस सुरुवात झाली. इतकें निकराचे व चिकटपणाचें दुसरें युद्ध फारसें सांपडावयाचें नाहीं. त्यांत एका पक्षाचा जितका पाडाव होई, तितकी त्याची हिंमत जास्त वाढे. दर खेपेस असें वाटे, कीं आतां हें युद्ध संपलेंच. शिवाजीच्या मृत्यूमुळे मराठे मोगलांशीं टिकाव धरतील, असें कोणास वाटले नव्हतें. त्यांतून संभाजी राज्यपदारूढ झाल्यामुळे तर मराठ्यांचें राज्य तेव्हांच लयास जाणार असें पुष्कळांस वाटलें, व अंतीं संभाजीच्या क्रूर वधानें निराशेची केवळ कमाल झाली. शिवाजीचें सर्व घराणें समूळ नाहींसें करण्याचा बादशहाचा विचार होता. मोगलसैन्यरूपी खवळलेल्या महासागरांत मराठ्यांच्या राज्यरूपी