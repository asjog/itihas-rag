काय ? ’ असा प्रश्न मोगल आपल्या घोड्यांस विचारीत. इतकी धनाजीची जरब शत्रूस होती.

असें असूनही संताजी व धनाजी यांजमध्यें वर सांगितलेला मोठा फरक होता. त्यामुळे धनाजीचे लोक त्याजवर संतुष्ट असत, तसे संताजीचे नसत. या शिवाय ह्या दोघां प्रमुख सरदारांत बरेच दिवस खाजगी चुरस लागलेली होती. प्रल्हाद निराजीनें त्यांचा कलह पुष्कळ दिवस विकोपास जाऊं दिला नाहीं. त्यानें राजारामची समदृष्टि कायम राखून उभयतांकडून उत्तम प्रकारची कामगिरी करून घेतली. परंतु दुर्दैवानें प्रल्हादपंत मृत्यु पावला; आणि संताजी व धनाजी यांचा कलह फिरून वाढला. राजाराम जिंजीस असतांनाच ह्या भांडणाची परमावधि होत चालली होती. रामचंद्रपंताकडून संताजीचा पाठ पुरावा होत असे; पण राजारामानें पंताच्या म्हणण्याकडे दुर्लक्ष केले. संताजी हा शत्रूस फितूर आहे अशी अफवा उठली असून, ती राजारामाचे कानावर गेली होती; आणि कांहीं कारणानें असो, राजारामाचें मन संताजीविषयीं बरेंच कलुषित झालें होतें. त्यामुळे संताजीची खरी योग्यता न समजून, राजारामाकडून त्याचा पदोपदीं अपमान होऊं लागला. तशांत औरंगजेबाची कपटविद्या चालू असल्यामुळें त्यानेंही नानायत्न करून, मराठ्यांमधील ही दुफळी वाढविण्यास कमी केलें नाहीं. असा प्रकार चालू असतां, धनाजीच्या काव्यानें संताजीची सर्व फौज त्याजवर बिथरून गेली. अशा स्थितीत एके दिवशीं विजापुरनजीक धनाजीनें संताजीच्या फौजेवर हल्ला केला. त्यांत संताजीची बहुतेक फौज फितूर होऊन धनाजीस मिळाली. ( इचलकरंजी-इ० ). संताजीच्या कडक शिस्तीमुळें त्याची फौज त्याजवर बिथरली असावी असें दिसतें. धनाजीच्या बाजूचा एक शिलेदार हणमंतराव म्हणून होता, त्यानें दहिगांवनजीक संताजीवर हल्ला केला, तेव्हां त्याची फौज सर्व पळून गेली. अशा स्थितींत जीव बचावण्यासाठीं संताजीस जिव्हाळ्याच्या थोड्या लोकांनिशीं समरांगणांतून पळ काढावा लागला. त्याचे मागें धनाजीनें कांहीं फौज पाठलागास पाठविली; आणि आपण कांहीं फौजेनिशीं कर्नाटकांत झुल्फिकारखानाबरोबर लढण्यास गेला. संताजीनें रानोमाळ हिंडून बराच काळ पावेतों आपला पाठलाग करणाऱ्यांस दाद दिली नाहीं. ‘ संताजी घोरपड्याचे पाठीस फौज