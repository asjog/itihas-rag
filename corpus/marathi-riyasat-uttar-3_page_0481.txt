रोजीं बाजीरावानें स्वीकारिलें. पत्रांत मजकूर असा होता, की ‘ तुम्ही स्वतः ब्राह्मण आहां. ब्राह्मणी राज्यांत ब्राह्मणाचा खून होणें तुम्हांसही गैरशिस्त वाटल्याखेरीज राहणार नाहीं. याचा तपास झाला पाहिजे. खरा प्रकार तुमचे कानांवर जात नसावा, सबब तो तुमच्या नजरेस आणणें आम्हांस भाग पडत आहे. खुनाची मुख्य जबाबदारी त्रिंबकजीवर येते या विषयीं आम्हांस संशय वाटत नाहीं. सर्व जग हा प्रकार बाहेर उघड बोलत आहे. इतके दिवस झाले असतां अद्याप या प्रकरणाचा तपास तुम्हीं किंवा त्रिंबकजी बिलकुल करीत नाहीं, वहिमी माणसांना पकडीत नाहीं, तपास करण्याविषयीं आम्ही आग्रह धरीत असतां त्रिंबकजी त्यांत यत्किंचित् लक्ष घालीत नाहीं, त्रिंबकजीच्या विरुद्ध भरपूर पुरावा आहे, तोच या खुनाचा उत्पादक, अशी माझी खात्री झाली आहे. सबब त्याला व गोविंदराव बंधुजी व भगवंतराव गायकवाड यांना एकदम पकडून सक्त बंदोबस्तांत ठेवा. या मंडळीच्या गुन्ह्याबद्दल तुमची स्वतःची जरी खात्री नसली तरी त्यांस तूर्त अटकेत ठेवण्याइतका पुरावा आहेच. पुढें त्याचा निकाल काय करावयाचा तो तुम्ही व ग० ज० मिळून करणें तो करितां येईल. आज माझें एवढेंच मागणें आहे, कीं या मंडळींस अटकेत ठेवण्यांत एक क्षणाचा विलंब करूं नका. परराष्ट्राचा वकील तुमच्या डोळ्यां देखत मारला गेल्यानें तुमची जी बाहेर अत्यंत अब्रू नाहींशीं झाली आहे ती भरून काढण्यासाठीं, त्रिंबकजीचा बंदोबस्त लगोलग झाला पाहिजे. नाहीं तर केवळ या एकट्यामुळे तुम्ही व तुमचें राज्य गोत्यांत आल्याखेरीज राहणार नाहीं. कारण आज त्याचे हातांत सर्वाधिकार व फौज आहे. निजाम, गायकवाड, व इंग्रज यांच्या प्रांतास तुमचें राज्य भिडलेलें असून त्रिंबकजीमुळें या सर्वांस नुकसान पोंचण्याचा संभव आहे. सबब त्रिंबकजीला अटक केल्याशिवाय बंदोबस्त होणार नाहीं. त्रिंबकजीकडून जे कांहीं अनाचार घडतील त्यांची जबाबदारी तुमच्यावर पडल्याशिवाय राहणार नाहीं. म्हणून तुम्हास मी वेळींच सावध करीत आहें. याचा बंदोबस्त न झाल्यास परराष्ट्राचे कोणीही वकील तुमच्याकडे येण्यास धजणार नाहींत. त्या योगें इंग्रज सरकाराशीं तुमचा संबंध तुटेल. हे सर्व परिणाम लक्षांत घेऊन तुम्ही काय इलाज करितां तें ताबडतोब कळवा. त्रिंबकजीच्या जागीं दुसऱ्या कोणास नेमावयाचें त्याचा विचार तुमचा तुम्ही पाहिजे तो करा. तुमच्या अंतर्गत कारभारांत ढवळाढवळ करण्याची ब्रिटिश सरकारची बिलकुल इच्छा नाहीं. ”