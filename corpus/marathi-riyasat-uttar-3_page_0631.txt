नातू व रेसिडेन्सी कचेरींतील कारकून बाळाजी केशव कीबे यांनीं खोटे कागद तयार केले. हे सर्व प्रकार साक्षीपुराव्यानिशीं पार्लमेंटपुढें मांडून निदान प्रतापसिंहाचा छळ वाद चालू आहे, तो तरी बंद करावा अशी विनंति पार्लमेंटास टॉम्प्सननें केली, आणि कळविलें, की 'प्रतापसिंहावरील आरोपाचा डोलारा एका नातूच्या साक्षीवर उभारलेला आहे. ती त्याची साक्ष गुप्तपणे घेण्यांत आली. त्याची उलट तपासणी करण्यांत आली नाहीं.' राजाचे डोके ठिकाणावर नाहीं असा जो आरोप सरकारानें त्याजवर केला आहे, त्यासंबंधानें रेसिडेंट रॉबर्टसन यानें लिहून पाठविलें कीं ' कारभाराचीं व इनसाफाचीं कामें करण्यांत प्रतापसिंहाइतका हुशार गृहस्थ माझे पाहण्यांत दुसरा नाहीं. त्याची सत्यनिष्ठा व निर्मळ आचरण हे गुण अनुपम आहेत.'

परंतु या खटपटीचा बिलकूल उपयोग झाला नाहीं. होऊन गेलेल्या गोष्टी पुनः उकरून काढून कालक्षेप करण्याची इच्छा कोणासच नसल्यामुळे वरील अर्ज ता. १८०६०१८४५ रोजी पार्लमेंटानें नामंजूर केला. अशा प्रकारें रंगो बापूजीची सर्व खटपट निष्फळ झाली. त्याने अनिर्वाच्य संकटें व यातना भोगल्या, खर्चापायीं आपले व धन्याचें सर्वस्व वेचलें, तरी त्यामुळे नाउमेद न होतां शेवटचें हत्यार म्हणून त्यानें लंडन येथेंच मोडी लिपींत 'प्रतापसिंहावरील आरोपांचे खंडन' हे पुस्तक लिहून प्रसिद्ध केलें, तें हल्लीं दुर्मीळ आहे. इमान व चिकाटी या दोन गुणांत रंगोबापूज सारखे पुरुष कचित्च आढळतात. त्यास थोडी समयज्ञतेची जोड पाहिजे होती. रंगोबापूजीची ही करुणाप्रद हकीकत पुढें स्वतंत्रच दिली आहे. स. १८५० त पुनः एकदां टॉम्प्सन हिंदुस्थानांत आला होता. सारांश टाम्प्सनची विद्वत्ता व लेखणी यांचा उपयोग आपल्या इतिहासास विशेष झाला आहे.

४ प्रतापसिंहाचें आत्मनिवेदन. - प्रतापसिंहानें आपली एकंदर हकीकत अर्जद्वारा ग० ज० लॉर्ड हार्डिंग यास कळवून न्यायाची याचना केली. ता. २०१२०१८४४ चें ४२ छापील पृष्टांचें हें पत्र इंग्रजी भाषेचा उत्कृष्ट नमुना म्हणून सुद्धां वाचावेंसें वाटेल. त्यांतील सुसंगत व हृदयस्पर्शी मजकूर अंशतः तरी येथे दिल्या- शिवाय राहवत नाहीं.

“ एवढ्या अफाट देशांतील लोकांचें हिताहित पाहण्याची भरपूर सत्ता परमेश्वरानें आपल्या हातीं दिलेली पाहून ही माझी कष्टमय व असहाय स्थिति आपल्यापुढे मांडण्याची मला उमेद वाटते. मी जी विनंति करणार आहें ती म्हणजे अवघड किंवा
