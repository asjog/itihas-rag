कुवरनें ठार मारविलें होतें. बाळाराम शेट मेल्यावर गणपतराव शौचे तुळसाबाईचा दिवाण
झाला. हा अगदीं सामान्य प्रतीचा निर्बुद्ध मनुष्य होता. तुळसाबाई दुर्वृत्त असून
गणपतरावाशीं तिचा अश्लाघ्य संबंध असल्याचा बोभाटा झाल्यामुळे लष्करचे लोक
सुद्धां शेवटीं तिजवर उठले.

तुळसाबाई शहाणी, देखणी, तडफदार व दुसऱ्यावर तेव्हांच छाप बसविणारी अशी
असूनही, क्रौर्य व दुर्वर्तन यांमुळे तिच्या कर्तबगारीस मोठें वैगुण्य प्राप्त झालें. राज्य-
कर्त्याच्या ठिकाणीं सदाचरणाबद्दल जो आदर लोकांत असावा लागतो तो तुळसा-
बाईचे संबंधानें कधींच उत्पन्न झाला नाहीं. अहल्याबाईची प्रतिष्ठा मिळवावी अशी
तिची हाव होती, पण तिचें वर्तन त्या साध्वी बाईच्या अगदींच उलट होतें. सुस्वरूप
व तरुण असल्यामुळें ती पडद्यांत बसूनच कारभार करी. तिला थोडें बहुत लिहितां
वाचतां येत होतें. त्या वेळीं सर्व प्रदेश बंडांनीं व लुटींनीं उद्ध्वस्त झाल्यामुळें व फौजेचें
देणें चढल्यामुळे मुलुखांत बेदिली उत्पन्न झाली होती. तुळसाबाईचा सर्व आधार
मल्हाररावावर होता. मल्हाररावाचें अल्पवयच मराठशाहीच्या त्या क्रान्तिकाळांत
होळकरशाहीच्या घातास कारण झालें. तुळसाबाई व मल्हारराव यांस मारून टाकून
होळकरशाहीवर आपला शह बसविण्यास दौलतराव सिंदे वगैरे टपून बसले होते. स.
१८१२ त वरील दोघांच्या खुनाचा एक प्रयत्न झाला होता, त्याचा उगम दौलत-
रावाकडून असल्याची समजूत त्या वेळीं प्रचलित होती. हे सर्व प्रकार तटस्थ वृत्तीनें
परंतु डोळ्यांत तेल घालून इंग्रज पाहत होते. अमीरखान व त्याचा हस्तक गफूरखान
हे दोघे पठाण सरदार यशवंतरावाचे प्रमुख साह्यकर्ते फौजबंद असून त्यांच्याच तंत्रानें
वागून तुळसाबाई आपला निभाव करीत होती. अमीरखानानें तात्या आळेकरास काढून
बाळारामाचे हातीं सर्व कारभार दिला; आणि जयपुर जोधपुर वगैरे राज्यांतून खंडण्या
वसूल करून खर्चाचा निभाव केला. तुळसाबाई व मल्हारराव यांचे खुनाचा प्रयत्न
झाला, त्या प्रसंगीं गफूरखानानें व तात्या जोगानें सावधगिरी करून त्यांचे प्राण वांच-
विले; आणि उलट पक्षीं मल्हाररावाची बायको इमाबाई व यशवंतरावाची बायको लाडा-
बाई यांस खानानें स. १८१५ त मारून टाकिलें. कारण या बायांस कोणी तरी मुलगा
दत्तक देऊन तुळसाबाईचा नाश करावा अशी खटपट दौलतराव सिंद्याची होती.
अशा अडचणींत बाजीरावाशीं समेट करून होळकरशाहीचा बचाव करण्याचें काम
कारभारी मंडळीनें चालविलें. रावजी गोविंद, खंडो महादेव, व सखाराम जगज्जीवन
वगैरे होळकरांचे वकील त्यांनीं बाजीरावाची मर्जी संपादण्यासाठीं पुण्यास पाठविले.