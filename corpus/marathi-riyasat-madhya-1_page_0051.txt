व बाळाजीचा विशेष घरोबा होता, तेव्हां परसोजी भोसले, चिमणाजी दामोदर इत्यादि मंडळींनीं शाहूचा जम बसवून दिला, त्यांत बहुधा बाळाजीचेंही अंग असावें. शाहू सुस्वभाव, हुशार व बादशाही पाठिंबा असलेला पाहून, त्याचा पक्ष स्वीकारल्यानें आपला मतलब चांगला साधेल अशा बुद्धीनेंच बाळाजीनें त्याचा पुरस्कार केला; आणि आपण जो हा शाहूचा पुरस्कार करितों, त्याबद्दल आपणास कांहीं तरी मोठें पद शाहूनें द्यावें अशी त्याची मागणी होती. पण जुन्या अधिकाऱ्यांचीं पदें काढून त्यांस दुखविणें इष्ट नसल्यामुळें, शाहूनें बहुधा राज्याभिषेकप्रसंगीं किंवा त्यानंतर लवकरच प्रथम सेनाकर्तेपद बाळाजीस दिलें. एकदां एक पक्षाचा अंगीकार केल्यावर त्याचीच तड पोचविणें जरूर असून, शाहूसही बाळाजीसारख्या चाणाक्ष व एकनिष्ठ सेवकाची अत्यंत जरूर होती. जुने सर्व प्रधान दोनही पक्षांकडे चित्त ठेवणारे होते, तसा बाळाजी नव्हता. बाळाजी व खंडो बल्लाळ यांचाही अंतस्थ विचार अगोदरपासूनच ठरला असल्याचा संभव आहे. धनाजींचें मन खेडच्या लढाईचे वेळीं वळविण्यांत खंडो-बल्लाळाप्रमाणें बाळाजीचेंही अंग असण्याचा संभव आहे. अनेक कामांत जेव्हां बाळाजीचें एकनिष्ठ वर्तन शाहूच्या नजरेस आलें, तेव्हां च त्यानें त्यास पुढें पेशवाईचें पद दिलें.

या कारस्थानांत **ब्रह्मेंद्रस्वामीचें** अंग अंतस्थ रीतीनें असावें असा तर्क होतो. स्वामींनीं हिंदुस्थानभर प्रवास केलेला होता. प्रवासाअंतीं महाराष्ट्रांत सातारा वगैरे प्रांतांत फिरून, शेवटीं त्यानें कोंकणांत परशुराम येथे वास्तव्य केलें. बाळाजीचा व त्याचा परिचय असून, त्याच्या हुशारीवरून बाळाजी राज्याच्या उपयोगी चांगला पडेल आणि तो पुढें नशीब काढील असें स्वामीस वाटलें, आणि तसा उद्योग त्यानें केला. स्वामीच्याच वशिल्यानें सरदार मंडळींत बाळाजीच्या ओळखी झाल्या असल्या पाहिजेत.

बाळाजीची व शाहूची गांठ कशी पडली यासंबंधाचा एक त्रोटक उल्लेख मुजुमदारांच्या कैफीयतींत आहे, तो असा. ‘जाधवराव फौजबंद असल्यामुळें राजश्री शाहूछत्रपतींचा प्रवेश होईना. सबब हरतऱ्हेनें प्राप्त करावा हें मनांत आणून महाराजांनीं आमचे वडील **नारो गंगाधर** यांस भेटीस बोलाविलें. भेट झाल्यावर राजश्रींनीं आज्ञा केली कीं, धनाजी जाधव यांचे फौजेंत जाऊन