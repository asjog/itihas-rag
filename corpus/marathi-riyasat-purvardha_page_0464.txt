दोन तसबिरींत पुष्कळ साम्य आहे. परंतु कागदी तसबिरी व सिंधुदुर्ग किल्ल्यांतील प्रतिमा ह्यांच्यांत मात्र बिलकुल साम्य दिसत नाहीं. सिंधुदुर्ग किल्ल्यांतील प्रतिमा आरमारी बाण्याची आहे. पायांत तुमान व तोडे, कमरेस कटिभूषण, हातांत कडीतोडे व दंडावर भुजबंद आहेत. डोकीला नावाड्याची गोंडेदार तुर्की टोपी आहे. मूर्तींतील आकार ठेंगणा, धष्टपुष्ट व मध्यम वयाचा आहे. नाक मात्र ऑर्मच्या तसबिरीप्रमाणें बांकदार नाहीं. कोरींव मिशी आहे. दाढी नाहीं. ह्या प्रतिमेचें चित्र इतिहाससंग्रहांत दिलेलें आहे. प्रत्यक्ष शिवाजीच्या पुत्रानें ही प्रतिमा तयार केली असल्यानें, ती खरी असण्याचा विशेष संभव आहे.

शिवाजीचें स्वभाववर्णन करतां येईल असे अस्सल कागद फारसे नाहींत. आजपर्यंत शिवाजीनें लिहिलेलीं अशीं १०० पत्रें बाहेर आलीं आहेत. २० व्या खंडांत ५०-६० पत्रें छापलीं आहेत. ह्याप्रमाणें उद्योग केल्यास शिवाजीचीं आणखीं बरींच पत्रें सांपडतील. शिवाजीच्या वेळचे कागद फारसे सांपडत नाहींत, याचें कारण, एक तर जितकें जितकें मागें जावें तितके कागद थोडेच सांपडणार. शिवाय त्या वेळीं कागद फारसा उपलब्ध नव्हता. तेव्हां तशीच जरूर असल्याशिवाय हल्लींप्रमाणें सामान्य व्यवहार लिहून ठेवण्याची प्रवृत्ति नव्हती. कागद येथें उत्पन्न होत नसे. तो परदेशांतून मोठ्या कष्टानें पैदा करून आणावा लागे. त्यांतही कापडाप्रमाणेंच उंची व सामान्य असे प्रकार होते. शिवाजीच्या वेळचे कागद प्रायः अगदीं लहान असत. तीनचार बोटें रुंदीचीं खडबडीत चिटोरीं वापरीत. मोठ्या आकाराचे भारी कागद मोठ्या वशिल्यानें बादशाहींतून वगैरे मागवीत असत. बाजूला जागा सोडण्याचा प्रचार तर नव्हताच. रुंद व मोठे कागद वापरण्याचा प्रघात बहुधा उत्तर पेशवाईच्या वेळचा आहे. शिवाजीच्या अस्सल कागदांचा उपयोग मागें ठिकठिकाणीं केलाच आहे.

शिवाजीचें स्वरूपवर्णनही फारसें उपलब्ध नाहीं. तो साधारण गोरा, सडपातळ, बारीक काठीचा होता. मालवण येथील सिंधुदुर्ग किल्ल्यांत त्याच्या पादुका व हस्तप्रतिमा आहेत, त्या फार लहान आहेत इतकेंच; बाकी आकारानें हुबेहुब दिसतात. शिवाजीचा आकार लहान होता असें वर्णन आहे; आणि त्याचें वजन वयाच्या ४७ वे वर्षी १४० रत्तल होतें. त्यावरून तो ठेंगू, सुमारें साडेपांच फुटांच्या आंतच, आणि सड-