नसल्यामुळें त्याबद्दल सामान्य लोकमत पुष्कळसें अनुकूलही होतें. चिमाजी लहान व अप्रबुद्ध असल्यामुळें, आपणास अधिकार पाहिजे म्हणून या कारभाऱ्यांनीं हवा तो खेळ चालविला आहे, अशी सामान्य समजूत बाहेर झाली. शिवाय चिमाजी आपास पेशवाईवर आणतांना बाळोबा व भाऊ यांनीं असा ठराव केला होता कीं, बाजीराव व अमृतराव यांस कुटुंबसह आशीरगडावर अटकेत ठेवून त्यांच खर्चास झांशीचा अगर गुजरातेत पांच लक्षांचा प्रदेश तोडून द्यावा. तदनुसार अमृतरावास जुन्नराहून आणण्यासाठीं फौज रवाना झाली आणि बाजीरावाचीही रवानगी प्रथम जांबगांवास होऊन तेथून पुढें ब्रऱ्हाणपुराकडे व्हावयाची होती. बाजीरावानें आपण जाणार नाहीं असा हट्ट धरिला. पुढेंही आपणास जन्मभर अटकेतच राहावें लागणार हा विचार त्यास दुःसह होऊन तो म्हणूं लागला, मी जीव देईन, पण बाहेर जाणार नाहीं. तथापि तूर्त त्याची रवानगी जांबगांवास झाली. त्याचे खर्चासाठीं जहागिरीच्या सनदा तयार होण्यास थोडा अवधि लागला, नाहीं तर त्याचें प्रयाण लगेच झालें असतें.

या वेळीं मुशीरन्मुल्काचें बोलणें आपणांस कैदेतून सोडावें म्हणून पुणे दरबाराशीं चालू होतें. इंग्रज व निजाम यांचा जोर झाल्यास त्यांचें निराकरण करण्याचें साधन आपले हातीं असावें असें बाळोबा तात्यानें मनांत आणून त्या कामीं मुशीरन्मुल्काचा उपयोग करून घेण्याचें त्यानें ठरविलें; आणि त्याच्याशीं करार केला कीं, तुम्हीं सिंद्यास कांहीं दंड द्यावा म्हणजे तुमची सुटका करूं. मात्र परत गेल्यावर खर्ढ्याचे तहांत ठरलेली रक्कम निजामअलीकडून तुम्हीं वसूल देववावी. या वेळीं गोविंदराव काळे हैदराबादेस असून त्याचा हस्तक गोविंदराव पिंगळे पुण्यास होता. दोघेही नानाच्या पक्षांत वागणारे होते. बाळोबानें गोविंदराव पिंगळ्यांचे मार्फत मुशीरन्मुल्काकडे बोलणें करून निजामाचा वकील रघूत्तमराव यास पुण्यास आणविलें. रघूत्तमरावानें बाळोबास आश्वासन दिलें कीं मुशीरन्मुल्क यास सोडा म्हणजे आम्ही पूर्वीचे सर्व करार पुरे करून देतों. अशा रीतीनें करार पुरा होऊन बाळोबा व परशुरामभाऊ यांनीं ता. ५-६-१७९६ रोजीं मुशीरन्मुल्कास कैदेतून मुक्त केलें. त्यांचा उद्देश एवढाच कीं या कृत्यानें निजामअली खूष होऊन तो नानाचें कारस्थान मनावर घेणार नाहीं. पण परिणाम मात्र याच्या उलट झाला. निजामाचे दरबारीं बाळोबापेक्षां नानाचा वचक मोठा होता. त्याचा हस्तक गोविंदराव काळे नानाचे हेतु सिद्धीस नेण्याची शिकस्त करीत होता. त्याचे मार्फत नानानें मुशीरन्मुल्काशीं एक गुप्त ठराव केला; आणि त्यास पैसे देऊन