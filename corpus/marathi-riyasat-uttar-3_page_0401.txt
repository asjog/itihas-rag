रावजीनें गोविंदरावाचे विद्यमानें बंदोबस्तासाठीं पुष्कळसे अरब नोकरीस ठेविले.
आरबांचा शिरजोरपणा पुण्याच्या कारभारांतही व्यक्त झालेलाच आहे त्यांचें माहात्म्य
बडोद्यांत इतकें वाढलें कीं, त्यांचें निवारण करण्यासाठीं इंग्रजांचीं पलटणें मदतीस
आणण्याचा प्रसंग गायकवाडांवर आला. त्यांत गोविंदरावाच्या मृतूनें दौलतीच्या
वारसासंबंधीं घोटाळे माजले त्यांची भर पडली. गोविंदरावास चार औरस व
चार अनौरस पुत्र होते. पैकीं कान्होजी पराक्रमी होता, तो आपला हक्क सांगून भांडूं
लागला औरस पुत्र आनंदराव हा भोळसर होता, त्यास गहिनाबाईनें स्थानापन्न
केलें व रावजी आपाजीकडून कारभार चालविला. ‘ आनंदराव गायकवाडांनीं दौलत
करावी, त्यांत कान्होजी गायकवाड दुसरे पुत्र रजपुताणीचे यांनीं पांच सहा महिने
दौलत केली, त्यांस कोणाचेंच भान नाहीं. खुद्द आनंदरावास कैद करून परम
अमर्यादा केली ती ईश्वरास न मानली. पौषमासीं कान्होजीस सर्वांनीं कैद केलें, त्या
दिवसापासून रावजींनी कारभार करावा त्यास शिवंदीचा गवगवा मोठा त्याजमुळें
चैन नाहीं. ’ कान्होजीनें प्रथम आनंदरावाचें मन वळवून आरबांच्या साह्यानें
कारभार हातीं घेतला आणि बायकांस व आम्हांस कैदेत टाकून खर्च भागविण्यासाठीं
त्यांचें जडजवाहीर हरण केलें, त्यावरून सर्वांसच त्याचा वीट आला; आणि त्याच
आप्तेष्टांनीं आरबांस फितवून व रावजीस पुढ करून ता. २९-१-१८०१ रोजीं
कान्होजीस पकडिलें आणि रणपुर येथे कैदेत ठेविलें. तथापि आरबांचा जाच मिटेना,
म्हणून रावजीनें खंबायतेस जाऊन इंग्रजांची मदत आणण्याची तजवीज केली.
कान्होजी जरी कैदेत होता, तरी कडीचा मल्हारराव फौज जमवून बंडावा करूं
लागला. आनंदरावाचा दुसरा अनौरस पुत्र मुकुंदराव म्हणून होता तो त्यास सामील
झाला. त्या दोघांनीं इंग्रजांकडे फौजेची मागणी केली, आणि त्याबद्दल सुरत
चौऱ्यांशीं परगणा जो इंग्रजांस पाहिजे होता, तो त्यांस देण्याचें कबूल केलें. मुंबईस
गव्हर्नर डंकन याजकडे दोनही पक्षांच्या मागण्या गेल्या, त्या वेळीं वेल्स्लीचें नवीन
आक्रमण सर्वत्र सुरू होतें, त्यास अनुसरून डंकननें वस्तुस्थिति पाहून पुढील मार्ग
ठरविण्यासाठीं मेजर वॉकर नांवाच्या इसमास बडोद्यास पाठविलें, आणि त्याचे
मदतीस खंबायतेहून दोन हजार फौज दिली. वॉकर येऊन पोंचण्यापूर्वीच रावजी
व मल्हारराव यांचा झगडा सुरू झाला होता. ‘ गायकवाडबंधूंचा कलह लागला आहे.
मल्हाररावानें फौजा जमा करून तमाम मुलकांत दंगा करून रावजीशीं लढाई सुरू
आहे. रावजींनीं गायकवाडांचे अठ्ठावीस महाल सुरतेनजीकचे इंग्रजांस देऊन त्यांची