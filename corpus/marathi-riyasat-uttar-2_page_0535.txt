या भोसल्यांच्या हालचालींकडे दुर्लक्ष सुरू केलें. शिवाय रघुजीचा ओढा सर्वस्वीं पुणें दरबाराकडे असून पेशव्यांस भेटण्यासाठीं मुद्दाम तो स. १७८८ च्या आश्विनांत पुण्यास गेलेला * पाहून तूर्त भोसल्यांच्या व्यवहारांत हात घालण्यापासून आपला कांहीं एक फायदा नाहीं अशी कॉर्नवालिसला खात्री वाटली. म्हणन ता. १०-२-१७८९ रोजी त्यानें फॉर्स्टरला परत आणिलें. पुनः पुढच्या सालीं टिपशीं युद्ध सुरू होण्याच्या वेळेस कॉर्नवालिसनें फॉर्स्टरला ता. २६-२-१७९० रोजीं नागपुरास पाठविलें. परंतु तेथेंच तो गृहस्थ आणखी सुमारे एक वर्षानें ता. ५-१-१७९१ रोजी मरण पावला. हा नागपुर दरबारांतील पहिला इंग्रज वकील होय.

सालबाईच्या तहानंतर नागपुरकरांनीं पुणें दरबाराशीं आपला स्नेहसंबंध दृढ करीत नेला. मागील युद्धांत भोसल्यांनीं इंग्रजांस साध्य केलें हा मोठा दंश पुणेकरांच्या मनांत होता. तो घालविण्यासाठीं सवाई माधवरावाच्या लग्नांत भोसल्यांनीं आपले दोन वकील, बाळाजी विष्णु व भवानी काळो यांस पोषाख देऊन पुण्यास पाठविलें. त्या वेळीं नानानें त्यांस इतकाच जबाब दिला की, 'लवकरच टिपूवर मोहीम होईल, तींत भोसल्यांनी भाग घ्यावा, म्हणजे त्यांजवरचा आमचा राग दूर होईल.' पुढे स. १७८५ च्या बदामीच्या स्वारींत त्यांस बोलावणे गेल्यावरून मुधोजी भोसले तयारीनें निघाला. बरोबर त्याची बायको चिमाबाई व गोतावळा जेजुरीस खंडोबाच्या दर्शनास व साताऱ्यास छत्रपतीच्या भेटीस म्हणून निघाली. रघुजी सुद्धां या वेळीं बरोबर निघाला होता, पण गाविलगडास बंडावा झाल्यामुळे तो परत गेला; आणि बदामीचे स्वारींत मुधोजी व त्याचा मुलगा खंडूजी असे गेले. पण मुधोजी लगेच परत आला, तेव्हां पुण्यास त्याचा सत्कार पेशव्यांकडून चांगला झाला.ता.२०-८-१७७५ रोजी पेशव्यास मुधोजीनें मेजवानी केली. ता.६-९-१७८५ रोजीं जानोजी भोसल्याच्या छत्रीस पेशव्यांनीं इनामगांवांची नेमणूक व खंडोजी भोसल्यास गढेमंडळ प्रांताची सनद करून दिली. × सारांश, या प्रसंगीं पेशवे--भोसल्यांचें चांगलेंच सौरस्य झालें. महादजीनें इंग्रजांकडे बंगालची चौथाई मागितली, ती याच सौरस्याचा परिणाम होय. पुण्याहून उभय भोसले आपला पाटीलकीचा मूळगांव वाईजवळ देऊर म्हणून आहे तेथें गेले. तिकडून