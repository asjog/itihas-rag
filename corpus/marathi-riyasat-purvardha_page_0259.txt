दरबारास होती. औरंगजेबानें विज.पुर जिंकण्यासाठीं मीर जुम्ला यास फौज देऊन पाठविलें. त्यानें विजापुरास वेढा घातला. इतक्यांत दिल्लीस शहाजहान बादशाह आजारी पडल्यामुळें औरंगजेब एकदम दक्षिण देश सोडून दिल्लीस गेला, त्यामुळे दक्षिणच्या इतिहासाचें भावी स्वरूप बदललें. औरंगजेब स. १६५८ च्या आरंभीं उत्तरेंत गेला आणि मग शिवाजीच्या बंदोबस्ताचा विचार दरबारानें हातीं घेतला.

२. अफझलखानाचा वध (ता. ७ नोव्हेंबर, स. १६५९).--अफझलखान वाई प्रांताचा सुभेदार होता. त्याचे कागद स. १६४९ पासूनचे सांपडतात. अफझलखानाचे अगोदर रणदुल्ला फराहादखान तें काम करीत असे. अफझलखान स. १६५९ त मारला गेल्यानंतर दरवेश महंमद व सर्जाखान ह्यांनीं कांहीं काळ पावेतों वाईचा कारभार केला. ह्या संबंधांत ' वाईचे चित्राव ' यांचे कागदांत स्पष्ट उल्लेख आहेत. ( रा. खं. २०-ले. ६५-११६ ). त्यांनीं इनामें व उत्पन्नें नवीन करून दिलीं, किंवा जुनीं पुढें चालविलीं. देवस्थानांचीं उत्पन्नें हे मुसलमान अंमलदार कसोसीनें चालवीत असत. निंबच्या मठाचीं उत्पन्नें पूर्वीप्रमाणें चालविण्याबद्दल अफझलखानाच्या ताकिदी सक्त आहेत. मठाकडून बोभाटा येतां नये असे त्याचे हुकूम आहेत. देशमुखदेशपांड्यांचा प्रकार मात्र ह्याच्या उलट होता. स. १६४९ पासून अफझलखान व शिवाजी दोघेही देशमुखदेशपांड्यांस आपापले पक्षांत वळवीत होते. हा प्रकार खालील पत्रांवरून व्यक्त होतो ( खं. १५, ३३४-३५ ).

' खुदावंतखान अलीशान खानेअजम अफझलखान महंमदशाही यांजकडून कान्होजी जेधा यास कळावें कीं, तुमचे बाबें तिमाजी पंडित व त्र्यंबक पंडित ( त्र्यंबक कान्हो हवालदार पेटा वाई ) यांनीं लिहिलें होतें, त्यावरून मालूम झालें. तरी तुम्हापासीं जी जमायत असेल ती घेऊन येणें. पन्नास घोड्यांची सरबारगी तुम्हास दिधली असे. बरलेख पाहून सरंजामी करून देऊं. याखेरीज पायींचे खलक जे आणाल त्यांची चाकर ठेवूं व दरसाली लोक आणाल त्यांसीं अडिसरी ( पोटास दाणा ) देऊं. पेशजी तुमची सरफराजी केली होती. हल्लीं सरफराजी बहुत करून तुम्ही शिताफ स्वार होऊन पंडित मशारनिल्हेपाशीं जाणें. कोणें बाबे शक अंदेशा न धरणें. '