मोहिमेंतून महंमदबेग परत येतांच महादजीनें त्यास फर्भाविलें कीं, ‘ तुम्हीं आपल्या फौजेस रजा द्यावी. ’ बेग चुकवाचुकव करूं लागला. तें त्याचें उदाहरण पाहून हिंमतबहादर तर महादजीस हिशेब सुद्धां दाखवीनासा झाला. दोघांनींही रजपूत राजांस चिथवून दिलें. जयपुरकर प्रतापसिंह दुर्व्यसनी होता, तरी बरेच दिवस राज्यांत स्वस्थता मिळाल्यामुळें व्यापार वाढवून त्यानें चांगली पैदास केली होती. त्या जोरावर बादशहास खंडणी न देतां तो स्वतंत्र होण्याच्या विचारास लागला. शाहाजादा जवानबस्त लखनौहून इंग्रजांकडे खटपट करीतच होता. बादशहाचीं सुद्धां कारस्थानें तयमूरशहा दुराणी, शीख सरदार महासिंग व जयसिंग कन्हैया यांजकडे चालू झालीं. या परिस्थितीचा इशारा हिंगण्यानें खालील शब्दांत नानास दिला. ‘ श्रीमंत स्वामींचें प्रतापाने पाटीलबावांचे धिमेपणास यश आलें. ऐसा समय पुढे येणार नाहीं. हिंदुस्थान निवारसी झालें आहे. चकत्याचे पातशाहीची बारावी सदी समाप्त होण्यास एक वर्ष बाकी आहे. संवत् १८०२ ( स. १७८६ ) सालांत यवनाची समाप्त आहे. ही पातशहात आपले हातीं लागली आहे. त्यास एक रोग विलायतेचा ( म्ह. बाहेरील अफगाण वगैरे मुसलमानांचा ) मात्र आहे. त्यास पन्नास हजार स्वार लाहोरास राहतील तर अटक काश्मीर पावेतों दाब बसून पैक्यासही कमी पडणार नाहीं. इंग्रज रिकामा झाल्यावर तो, अथवा शीख अथवा विलायतेचा कोणी सरदार पूर्वींच्या अब्दालीचा मुलगा तयमूरशहा वगैरे दिल्लींत येऊन बसल्यास मग भारी पडेल. त्यास जो बंदोबस्त करणें तो सत्वर व बळकट करावा. नाहीं तर विसाजीपंत बिनींवाले धुळीवरील सारवण करून गेले, तैसा प्रकार होऊं न पावे. ’ या सूचनेप्रमाणें नानास जास्त फौज तिकडे पाठविणें शक्य झालें नाहीं.*

४. वकीलीमुतलकीची पुण्यास भानगड.—इतउत्तर मराठशाहीच्या कारभारांत द्विधाभाव उत्पन्न झाला, हें सूत्र अभ्यासेच्छूंनीं सदैव ध्यानांत ठेविलें पाहिजे. उत्तरेकडील कारभार महादजी आपल्या मर्जीमाफक करूं लागला आणि पुण्याचा कारभार नानानें आटोपला. शक्य तितकें एकमेकांनीं एकमेकांपासून अलिप्त राहावें, एकमेकांस सल्ला देऊं नये किंवा साहाय्य करूं नये, उलट स्वतःचें अंग न दाखवितां परभारें विघ्नें किंवा अडथळे आणावे, निदान बाहेरून