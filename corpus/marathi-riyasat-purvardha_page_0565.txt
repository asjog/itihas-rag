त्याच्या मनांतील ह्या एका जबरदस्त संशयाची निवृत्ति यावजन्म झाली
नाहीं. संभाजीचें पुढील सर्व चरित्र ह्या संशयावर रचलेलें आहे. हा
संशय दूर ठेवून चालणारास तें समजावयाचें नाहीं. औरंगजेबाची फौज
त्यास पकडण्यास आली असतांही, ह्यांत कांहीं तरी घरच्याच मंडळीचा
कावा आहे, असें त्यास वाटून, त्यानें संरक्षणाचे इलाज केले नाहींत.
प्रस्तुत प्रसंगीं त्यानें अनेकांस क्रूरपणानें ठार मारिलें; तरी मागून
विचार केल्यावर, ह्या क्रूर शिक्षांनीं आपले शत्रु कमी न होतां उलट
वाढले आहेत असेंच त्यास दिसून आलें. म्हणून चांगली गोष्ट सांगितली
असतांही विपरीत भासून, तिचा तो अव्हेर करी. कलुशाच्या हातीं सर्व
सत्ता देण्यास त्यास हाच संशय कारण झाला. सर्व गोष्टींस औषध आहे,
परंतु स्वभावास औषध नाहीं, असें ह्मणतात तें किती खरें आहे, हें संभा-
जीचे चरित्रांत उत्तम व्यक्त होतें. परिस्थितीप्रमाणें आपला स्वभाव बन-
विणें हें केवळ एकटा शिवाजी जाणत होता. संभाजीस तें कांहीं समजत
नव्हतें. म्हणून संभाजीवर राज्य बुडविल्याचा दोषारोप करून त्यास शिक्षा
ठरवितांना, वर निर्दिष्ट केलेला त्याचा स्वभाव व त्याच्या मनांतील संशय
ह्यांचा अगोदर विचार केला पाहिजे.

वरील कटाच्या प्रकरणांत अनेक बहुमोल नररत्नें बळी पडलीं. तींत प्रमुख
अंणाजी दत्तो; त्याचे पक्षपाती व सोयराबाईचे आप्त शिर्के सरदार; चिटणीस
बाळाजी आवजी, त्याचा भाऊ श्यामजी आवजी व मुलगा आवजी बल्लाळ;
व हिरोजी फर्जंद, हे अंणाजी दत्तोचे साह्यकारी समजून, त्यांस संभाजीनें हत्तीचे
पायांखालीं देऊन ठार मारिलें. अंणाजी दत्तोच्या मृतूनें सर्व लोक हळह-
ळले. कारण देशसेवेस वाहिलेल्या अग्रेसर मंडळींत तो मूळपासून होता.
शिर्के सरदारांचा तर संभाजीनें समूळ उच्छेद केला, तो इतका कीं, त्यावरून
शिरकाण म्हणजे शिर्के सांपडतील तेथें त्यांचीं डोकीं मारणें हा शब्द
तेव्हांपासून प्रचारांत आला आहे. चिटणिसांवर संभाजीचा राग कां झाला
हा एक गूढ प्रश्न आहे. दादजी रघुनाथ देशपांडे व बाळाजी आवजी
या दोघांचा अत्यंत द्वेष होता, असें तजातीय बखरकार म्हणतात. त्या
द्वेषाचा सूड घेण्याकरितां, बाळाजी हा संभाजीविरुद्ध चाललेल्या खटपटींत