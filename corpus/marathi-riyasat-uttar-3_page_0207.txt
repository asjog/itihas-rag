तींत पंताचा हात तुटला, त्यावरून या पंतास पुढें थोटेपंत असें नांव पडले. ताई
तेलिणीनें बापू गोखल्यास हैराण केलें, तोही प्रकार पुढें यथावकाश येईल. नीतिमत्ते-
संबंधानें पाहतां बाजीराव व प्रतिनिधि या दोघांत कोणास कोणी हंसण्याचें कारण
नव्हतें. प्रतिनिधीच्या अंगीं बाजीरावाचा नेभळटपणा तरी नव्हता; आणि अल्प सामर्थ्यानें
त्यानें बाजीरावास सारखें १०-१५ वर्षे हैराण केलें हें कांहीं थोडें नव्हे.

८ बाजीरावाची तारांबळ ( १८०१ ).-होळकरानें सिंद्यास हैराण केल्याचें
वर्तमान ऐकून बाजीरावानें खुद्द आपण सिंद्याचे मदतीस उत्तरेंत जाण्याचा कांहीं काळ
मोठा आव आणिला. खरोखरच जाता तर पुढच्या भानगडी मिटल्या असत्या. स.
१८०१ च्या पावसाळ्यांत वारंवार प्रस्थानें वगैरे काढून त्यानें मोठी धामधूम केली.
ता. १७-८-१८०१ रोजीं पुण्याहून निघून पंधरा दिवसांनीं तो कोपरगांवास
पोंचला. काशीराव होळकराचा सरंजाम त्यानें जप्त केला होता तो ता. १५-६-१८०१
रोजीं मोकळा केला, परंतु पुढील लढायांत काशीरावानें यशवंतरावास साह्य केल्याचें
कळल्यावर पुनः त्यानें ता. २९-१०-१८०१ रोजीं होळकराचा सर्वच सरंजाम
जप्त केला. याचा अर्थ असा कीं मराठी राज्यांत होळकरास उभें राहण्यास सुद्धां
जागा राहिली नाहीं. मात्र या कृत्याचा परिणाम अगदीं उलट झाला बंधु
विठोजीच्या मृत्यूनें यशवंतराव चिडून गेला होता, तो आतां सर्वच होळकरशाही नष्ट
झालेली पाहून सिंदे, पेशवे वगैरे सगळ्यांनाच तिलांजलि देण्याच्या उद्योगास
लागला. बाजीराव स्वारीस निघालेला ऐकून यशवंतराव बिलकुल डगमगला नाहीं.
उलट सिंद्याचा फन्ना उडविण्याचा प्रयत्न त्यानें नेटानें चालविला. दुसरी मोठी भीति
बाजीरावास होती ती अमृतरावाची. होळकर येऊन अमृतरावास पेशवाईवर बसवील
आणि आपली दुर्दशा करील या धास्तीनें बाजीराव गांगरून गेला. सिंदे व सर्जेराव
निघून गेल्यापासून पुण्यांतील बाजीरावाचा वचक साफ नाहींसा झाला, आणि त्याचा
विरोधी पक्ष दिवसेंदिवस बलवान होत चालला. कोपरगांव येथें असतां बाजीरावानें
अमृतरावास भिवंडीहून भेटीस आणिलें. ता. २-९-१८०१ रोजीं कचेश्वरीं भेटी
झाल्या. पुढें यशवंतरावावर चालून जाण्याची तर बाजीरावास छातीच झाली नाहीं.
अमृतरावास मात्र आपल्या कब्जांत ठेवण्याचें योजून त्यासह तो परत पुण्यास आला.
तथापि अमृतरावाची व त्याची गोडी झाली नाहीं; किंवा त्यास कैदेंत ठेवण्याचीही
बाजीरावास छाती झाली नाहीं. पुढें आठ चार दिवस पुण्यास राहून अमृतराव पुणें