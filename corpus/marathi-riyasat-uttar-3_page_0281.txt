साहेबाचे जलदीपुढें उपाय नाहीं.’ श्रीमंत इंग्रज सरकाराशीं गोडी दाखवीत होते, पण
आंतून राजकारणाचा शिलशिला ठेवीत होते. नंतर कलणसाहेब निघून आल्यामुळें
उघड युद्ध सुरू झालें. पुण्यांत बाजीरावाच्या मंडळीस पैसे भरून त्याजकडून त्याच्या
हालचालींची बातमी काढीत जावी असें से० वस्लीनें क्लोज यास सुचविलें. त्याजवर
असलें घाणेरडें काम मी कधीं करणार नाहीं, असा जबाब क्लोजने वस्लीस दिला.

दक्षिणेतील युध्यमान फौजांचा मुक्काम गोदावरीपासून तापी नदीपर्यंतच्या प्रदेशांत
विस्तारला होता. दोन पक्षांच्या मध्यें निजामाचें मोहरें शहास उभें केलें होतें. युद्ध
सुरू होणार त्याच दिवशीं म्ह. ता. ६-८-१८०३ रोजीं बरेच दिवस खितपत पडलेला
निजामअली मरण पावला. त्याचे दरबारांत दुफळी होती तरी गेल्या पांचचार
वर्षांत दिवाण मुशीरुलमुल्कच्या हातीं सर्व कारभार मुखत्यारीनें असून, इंग्रजांच्या
साह्यानें सिकंदरजाम पदावर बसवून त्यानें आपली छाप टिकविली होती.

निजामअलीच्या बायका व त्याचे कांही मुलगे सिकंदरजाच्या विरुद्ध होते.
अशा स्थितींत मराठी फौजा हैदराबादेवर चालून जात्या, तर त्यांस तेथें
थोडाबहुत थारा मिळाला असता. असा बनाव घडून येऊं नये म्हणून सिंदे
भोसल्यास वऱ्हाडांतच अडवून धरणें मे. वस्लीस जरूर पडलं. स्टीव्हनसनचा
मुक्काम परभणीजवळ होता. ता. ६-८-१८०३ रोजीं वस्लीनें त्यास कळविलें,
‘ तुम्ही आपल्या लष्करानिशीं थोडें पुढें जाऊन मराठा फौजांस अजिंठा घाटांतून
पुढें येऊं देऊं नका. त्यासाठीं अजिंठ्याचें नाकें आणि कासारवारीचें नाकें दोन्हीं
तुम्ही अडवून धरा. तोपर्यंत मी अहमदनगर घेऊन तुम्हांस येऊन मिळतों. त्यानंतर
पुढील व्यवस्था ठरवू ’. वरील कामगिरीवर स्टीव्हनसन गेला. परंतु त्यास न जुमानतां
मराठी फौजा अजिंठा घाटांतून जालनापर्यंत पुढें चालून आल्या.

अहमदनगरचा किल्ला धनधान्य साहित्यानें भरलेला व मजबूद असा सिंद्याचे
ताब्यांत असून, तेथें आरबांचा बंदोबस्तही चांगला होता. हा किल्ला आपल्या ताब्यांत
घेतला कीं तेथून पुणें हैदराबाद बऱ्हाणपुर एवढ्या टापूवर नजर ठेवतां येईल, अशी
ही सोईची जागा प्रथमच काबीज करावी असें से. वस्लीनें ठरवून ता. ८ आगस्ट
रोजीं तो वाळकीहून निघाला. किल्ला व तटबंदीची पेठ असे दोन भाग असून,
आल्याबरोबर वस्लीनें हल्ला करून पेठ हस्तगत केली, त्यांत मराठ्यांचे शंभरपर्यंत आरब
मृत्यु पावले. वस्लीचेही शंभरपर्यंत लोक जायां झाले. ‘ आरब ऐकत ना, तेव्हां इंग्रजानें
धुराचे गोळे टाकिले. धुरामुळें आरबांस इकडील माणूस दिसां नये, इंग्रजांस मात्र