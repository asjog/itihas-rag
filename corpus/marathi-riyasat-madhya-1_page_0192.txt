पातशाहीचा शिवाजीचा उपक्रम सिद्धीस नेण्यास, माळवा प्रांत हाच आपल्या उद्योगाचा मुख्य पाया केला पाहिजे,अशी बाजीरावाची बालंबाल खात्री होऊन, तो व चिमाजीआपा यांना शिंदे होळकरांस माळव्यांत पाठवून अल्पावकाशांत तो प्रांत पादाक्रान्त करून, निजामाचा बादशाहीशीं असलेला पाया तोडिला. माळव्यांतूनच त्यांनीं व त्यांच्या हस्तकांनीं दिल्लीदरबारांतील व रजपुतांच्या कारस्थानांवर आपला शह बसविला. ही चढावाची युद्धकला, ज्यास इंग्रजींत vigorous offensive म्हणतात, ती स्वीकारल्यामुळेंच बाजीरावास इतिहासांत मोठें स्थान मिळालें आहे.

शत्रूच्या मुलखांत युद्ध चालवून त्यास हैराण करावयाचें, आपल्या प्रदेशांत येण्यास त्यास अवकाश द्यावयाचा नाहीं, असा बाजीरावानें निश्चय केला. परंतु त्याच्या पद्धतीस कित्येकांनीं शाहूच्या दरबारांत जबरदस्त विरोध आणिला. प्रतिनिधीशीं झालेला बाजीरावाचा वाद पुढील कर्तव्यासंबंधी होता. स. १७२२ अगर २६ या सालच्या जुलै ते सप्टेंबर महिन्यांच्या दरम्यान शाहूच्या दरबारांत असा कांहीं तरी कडाक्याचा वाद कित्येक दिवसपर्यंत झाला असावा. निजामाशीं झगडावयाचें कीं नाहीं हा मुद्दा वादाचा असेल तर, तो स. १७२७ च्या पावसाळ्यांतही झालेला असेल. कारण तोंपावेतों निजामाशीं मराठ्यांचें वैर उपस्थित झालें नव्हतें. या वादांत एका बाजूस बाजीराव व दुसऱ्या बाजूस प्रतिनिधि होता. संभाजी, चंद्रसेन जाधव वगैरे घरच्या शत्रूंचा बंदोबस्त प्रथम करून, सातारा राजधानींत राज्याची स्थिरस्थावर झाल्यावर मग माळवा, दिल्ली, वगैरे उत्तरेकडील भागांत यथाशक्ति उद्योग करावा, असें प्रतिनिधि-पक्षाचें म्हणणें होतें. त्याचे उलट बाजीरावानें वर सांगितलेल्या उठावाच्या पद्धतीचें प्रतिपादन केलें, तें राजकीय व्यवहार जाणणाऱ्या राष्ट्रोद्योगी योद्ध्यास शोभेल असें होतें. ( १ ) मूळ शिवाजीचा संकल्प हिंदुपदपातशाही स्थापण्याचा होता; ( २ ) औरंगजेबाशीं लढून मराठ्यांनीं जय मिळविला; ( ३ ) मोगल बादशाही मोडकळीस आली आहे; ( ४ ) अशा संधीस एकदम चढाईचा उद्योग केला असतां तो यशस्वी झाल्याशिवाय राहणार नाहीं; ( ५ ) बाहेरचा उद्योग यशस्वी झाल्यानेंच घरचे शत्रु आपोआप निर्वीर्य होतील, ( ६ ) आणि आपली शक्ति व पराक्रम जोपर्यंत महाराष्ट्राबाहेर