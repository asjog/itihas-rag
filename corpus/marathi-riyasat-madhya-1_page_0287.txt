पुरवणी ती. रा. आपा स्वामींचे सेवेशीं. विनंती उपरी. प्रतिनिधि विचार
करीत आहेत की राजश्री स्वामीस उत्तेजन द्यावें. राजश्री प्रधानपंतास हुजूर
आणवावे. लक्ष्मीबाईस ( कान्होजी आंगरे याची बायको ) आणवावें. मानाजी
आंगरे यास माकूल करून सांगावें, आणि संभाजी आंगरे याचीं स्थळें जीं घेतलीं
आहेत तीं त्यांचीं त्यांस द्यावी. संभाजी आंगरे यास जमावानशीं अंजनवेलीस
आणावें. आपण खासा जावें. समागमें राजश्री फत्तेसिंगबावास न्यावे. दोनही
स्थळें हस्तगत करून राजश्रीस द्यावीं. आपण यश घ्यावें. संभाजी आंगरे याचा
गेला मामला त्यांस द्यावा. त्याजकडून कांहीं आपलें काम करून घ्यावें. ऐसा
विचार करीत आहेत. कळावें म्हणून लिहिलें आहे. सेवेशीं श्रुत होय हे विज्ञापना’.
चौदा पंधरा वर्षाचा नानासाहेब महाराजांजवळ राहून कशा बातम्या कळवीत
होता तें या पत्रावरून दिसतें. प्रतिनिधीची ही खटपट सिद्धीस गेली नाही

बाजीरावानें केलेल्या व्यवस्थेनें संभाजीमानाजींचें ऐक्य झालें नाहीं, उलट
कायमचेंच वांकडें आलें. पेशव्यांनीं एकाचाच पक्ष उचलिला, न्याय केला नाहीं,
याचा संभाजीस राग आला. त्यानें बाजीरावाचीं नानाप्रकारें आर्जवें केलीं,
शपथा घेतल्या, आपण चुकलों तर अन्याय पोटांत घालून आम्हांस मार्गास
लावा, असें वारंवार विनविलें. ता. ११ जून स. १७३६ चें संभाजींचें बाजी-
रावास गेलेलें पत्र वाचण्यालायक आहे, त्यावरून बाजीरावानें आंगर्‍याचे घरांत
दुही माजविली अशी भावना होते. अशा रीतीनें आंगर्‍यांचें प्रकरण उत्तरोत्तर
विकोपास गेलें. सन १७३६ च्या जून २३ पासून जुलाई १२ पावेतों बाजीराव
थोडा वेळ कोंकणांत साष्टी प्रांतांत तांतडीनें गेला होता. परंतु त्या प्रसंगाचा
संबंध आंगर्‍यांशीं आलेला दिसत नाहीं. त्या वेळीं संभाजीची समजूत बाजीरावानें
न काढतां उलट दिलेलें वचन मोडून संभाजीला ज्यास्त चिडविलें. तेणेंकरून
संभाजी उघडपणें पेशव्यांचे विरुद्ध पक्षास सामील होऊन नानाप्रकारचीं कारस्थानें
रचूं लागला. बावडेकर अमात्याला आपणाकडे वळविण्यासाठीं संभाजीनें एक पत्र
ता. २९ आगस्ट १७३६ चें लिहिलें, त्यावरून संभाजीचा भाव व पेशव्यांचें
कपट व्यक्त होतें. आंगरे हा बलाढ्य सरदार मुख्य सरकाराशीं फटकून वागत
असल्यामुळे, त्यास निर्बल करण्याचे प्रयत्न बाळाजी विश्वनाथापासून चाललेले
दिसतात. आंगर्‍यांच्या घराण्याचे दोन भाग केल्यानें त्यांची शक्ति अर्थात्
कमी झाली. संभाजी बाणेदार असल्यामुळें त्यास आपली पूर्वीची सत्ता व