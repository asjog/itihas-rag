वरील पत्रांत उल्लेखिलेला शेटी मलीक उर्फ शेट्याबा दाजी संकपाळ हा शाहूच्या मर्जीतला खिजमतगार विश्वासू व गुप्त कामगिरीवर पाठविला जात असे. केव्हांही व कोठेंही जाऊन शाहूची गांठ घेण्यास त्यास प्रतिबंध नव्हता. ( भा. ब. पु. २ शा. म. ब. पृ. ७९, ८३, ८५ ). अखेरच्या दुखण्यांत राणी सकवारबाई शाहूची पेशवेचिटणिसांशीं गांठ पडूं देईना, ती या शेटबाजीचे मार्फत पडूं लागली.

पुण्यास कारभाराची व्यवस्था लावल्यावर स. १७४७ ता. १० डिसेंबरपासून ९ जुलई १७४८ पावेतों पेशव्यानें उत्तर हिंदुस्थानांत चवथी स्वारी केली, त्यास नेवाईची स्वारी ह्मणतात. स. १७४८ च्या मार्च महिन्यांत नासिरजंग व रामदासपंत यांच्याशीं पेशव्याची लढाई होऊन आसुंबरीचा तह झाला, त्याची हकीगत निजामाचे प्रकरणांत स्वतंत्र येईल. ता २१ मे रोजीं निजामुल्मुल्क मरण पावला; आणि निजामाकडील व बादशाही व्यवहारांस निराळें स्वरूप प्राप्त झालें. स. १७४८ च्या ऑगस्ट सप्टेंबररांत नानासाहेब साताऱ्यास थोडे दिवस राहून परत पुण्याच्या बाजूस आला, तो फारसा दूर कोठें गेला नाहीं. सन १७४९ च्या मे महिन्यांत सातारा येथे शाहू महादाजी अंबाजीचे भेटीस त्याचे घरीं गेला होता ( ना. रो. १–१२१ ). त्या पुढच्या अधिक भाद्रपदांत ह्मणजे आगस्ट महिन्यांत शाहूची प्रकृति विशेष बिघडल्याची बातमी पेशव्यास कळली. तेव्हां हा अखेरचाच प्रसंग, असें जाणून मोठ्या फौजेनिशीं शिंदेहोळकर व जनार्दनबाबासह ता. २१ ऑगस्ट रोजीं पुणे सोडून नानासाहेब साताऱ्यास गेला, तो पुढें डिसेंबरांत शाहूचा अंत झाल्यावर पुढील सालीं रामराजाचें राज्यारोहण आटपून एप्रिल महिन्यांत पुण्यास आला. इकडे पुण्यांत सन १७४५ पासून दोन तीन वर्षे व पुढेंही, पार्वतीचें मंदिर, तुळादानें, येउरास कल्पलतादान व इतर दानधर्म इत्यादि प्रकार जोरानें चालू होते. अर्थात् पुढे अंगावर येणाऱ्या राज्यभाराची ही धार्मिक तयारी होती, असें दिसतें.