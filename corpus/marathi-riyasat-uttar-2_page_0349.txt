**बूर्किवन** म्हणून दुसरा एक फ्रेंच अधिकारी होता,त्याचें नांव मार्गे आलें आहे. पेरोन व पेड्रोन गेल्यावर शिंद्याच्या फौजेचा हा बूर्किवन मुख्य झाला. दिल्लीजवळ त्यानें ता.११-९-१८०३ रोजीं लेकबरोबर निकराचा सामना केला,आणि पराभव पावून दुसऱ्या आणखी पांच अंमलदारांसह कैद होऊन लेकच्या हाती पडला.

**ड्यूड्रनेक.**—हा स. १७७४ च्या सुमारास एका फ्रेंच जहाजावर हिंदुस्थानास आला. कांहीं दिवस बेगम समरूची नोकरी केल्यावर स. १७९१ त त्यानें तुकोजी होळकराची नोकरी पतकरून डी वॉयिनच्या तऱ्हेवर चार कंपू तयार केले. लाखेरीच्या लढाईत या कंपूचा नाश झाला, तरी पुन्हा त्यानें ते पहिल्यासारखे बनविले, त्यांचा उपयोग त्यानें खर्ड्याच्या लढाईत करून दाखविला. तुकोजीच्या मृत्यूनंतर काशीरावाच्या तर्फेनें त्यानें यशवंतरावांशीं अनेक लढाया मारल्या. पुढें यशवंतरावाची सरशी झाली तेव्हां ड्यूड्रनेक आपले कंपू घेऊन त्यास मिळाला. तथापि यशवंतरावाचा विश्वास त्यावर कधीं बसला नाहीं. स. १८०१ सालीं यशवंतरावाचे शिंद्यांशीं युद्ध चालू झालें,त्यांत ड्यूड्रनेक शिंद्यांच्या नोकरीस राहिला. यशवंतरावानें त्याच्या जागीं व्हिकर्स नांवाच्या दुसऱ्या एका इंग्रज गृहस्थाची नेमणूक केली. दौलतरावानें ड्यूड्रनेक यास पेरोनच्या हाताखालीं नेमिलें.स. १८०३च्या फेब्रुबारीत एक कंपू घेऊन तो अलीगडाहून उज्जेनला आला. तेथून तो परत जात असतां लामवाडी येथे त्याची लेकशीं गांठ पडली. त्याच्या कंपूंनी इंग्रजांशी लढून शिपाईबाणा राखिला, पण स्वतः ड्यूड्रनेक लढाईपूर्वीच ता. ३०-१०-१८०३ रोजीं लेकला शरण जाऊन त्याच्या स्वाधीन झाला. कोयल येथे त्यानें आपल्या राहण्याचा बंगला बांधिला होता.

५. **रेमंड** (२०-९-१७५५—२५-३-१७९८).—महादजीशिवाय दुसऱ्या अनेक हिंदी सत्ताधीशांनी पाश्चात्य लष्करें आपल्या पदरीं बाळगलीं, त्यांचाही परिणाम कांहीं ना कांहीं कारणाने हिंदुस्थानास फायदेशीर झाला नाहीं. निजामानें स. १७६८ त इंग्रजांशीं तह करून त्यांची थोडी फौज मदतीस घेतली, पण तिचा उपयोग प्रसंगीं निजामास बिलकुल होईना. म्हणून पुढें स. १७७९ त इंग्रजांविरुद्ध चौकडीचें कारस्थान सिद्ध झालें, त्या वेळीं निजामानें पुनरपि फ्रेंच फौज आपल्या नोकरीस ठेविली, तिजवर काउंट लालीचा पुतण्या मुख्य होता. या लाली खुर्दनें सहा वर्षे निजामाच्या पदरीं काम केल्यावर निजामानें रेमंड यास फ्रेंच फौजेवर सेनापति नेमिलें. हा रेमंड एका फ्रेंच व्यापाऱ्याचा मुलगा. त्याचा जन्म