आहेत. परंतु मराठी कागदांत प्रत्यक्ष युद्धाची किंवा चाललेल्या राजकारणाची हकीकत फारसी उपलब्ध नाहीं. बराचसा कार्यभाग इंग्रजांनीं संग्रामापेक्षां राजकारणाच्या डावपेंचांनीं सिद्धीस नेला. लढण्याचाच भाग पाहूं गेल्यास मराठ्यांनाच जास्त शाबासकी द्यावी लागेल. अनेक अडचणींच्या परिस्थितींत शौर्य, साहस, राष्ट्रसेवा वगैरे बाबतींत मराठ्यांनीं इंग्रज सेनापतीपुढें चांगलीच परीक्षा दिली. परंतु तितक्याच मानानें ते डावपेंचांत हीन ठरले. याचें मुख्य कारण धनी बाजीराव होय. त्याची धरसोड वरपासून खालपर्यंत लोकांचे अंगांत संचार करीत गेली. तो निश्चयानें कोणती तरी एक बाजू निवडून पत्करिता, तर सरदारांसही आपल्या कर्तव्याची उमज पडून नेटानें उद्योग करण्याची स्फूर्ति प्राप्त झाली असती. मनांत एक, बाहेर दुसरें, आणि यदृच्छेनें घडेल ते तिसरें, अशा बाजीरावाच्या वागणुकीनें तीन महिन्यांच्या अल्प कालांत इंग्रजांनीं आपला डाव जिंकून हिंदुस्थानच्या भवितव्यतेंत कायमचा परिणाम घडवून आणिला. पेशव्यांच्या बखरींत या युद्धाची खालील अल्प हकीकत आहे. ‘इंग्रज पु्ण्यावर येऊन लागलेंच सरजामसुद्धां क्रोंज व वस्लीसाहेब नगरावर गेले. नगरचा किल्ला शिंद्याकडे होता, त्यांत वस्लीनें आपलें ठाणें बसविलें. पुढें गंगा उतरून औरंगाबाद प्रांतीं गेले. दौलतराव पुण्यास येण्याच्या उद्देशांत होते. त्यांजला इंग्रज आल्याची बातमी लागली. सबब त्यांचा मुक्काम भोकर्दनावर झाला. रघूजी भोसले व बाबा फडके तेथें जाऊन मिळाले. इंग्रजही त्या रोखें शिंद्यांचे फौजेवर चालून आले. लढाई मोठी कष्टी जाहली. दोहोंकडील आगीचा मार तोफेवर तोफ चालली. सात आठ हजार माणूस लढाईंत कामास आलें. इंग्रजांचीं तीस पलटणें होतीं, त्यांतलीं आठ शिल्लक राहिलीं. साहेब लोक तोंडांत बोटें घालून आश्चर्य करूं लागलें. तरणोपाय नाहीं असें पाहून रघूजीकडे सूत्र लावून फितूर केला: त्यामुळे शिंद्यांचा मोड जाहला. इंग्रज पाठीमागें लागला. शिंद्यांची मोठी खराबी आली. तेव्हां इंग्रजांशीं तह करून दौलतराव माघारे माळव्यांत गेले. ’

खंडेरावास यशवतरावाचे हवालीं केलें तेव्हां शिंदे भोसले श्रीमंतांस अनुकूल नाहींत असें समजून बाळोजी कुंजर वगैरेनीं निघोन यावें तें न झालें. पुढें कलण (Collins) साहेब शिंद्यास सोडून निघून गेले, तेव्हांही कुंजर वगैरे निघून आले नाहींत. कलण साहेबाचे बोलीचा मजकूर शिंद्यांचे कारभारी रामचंद्र भास्कर यांनीं श्रीमंतांस लिहिला. होळकराशीं समेट करावा हें श्रीमंतांचे मनांतून नाहीं. बाळाजी कुंजरांनीं ३ ऑगस्टचें पत्र शिंद्याचे मुकामावरून पुण्यास श्रीमंतांस लिहिलें त्यांत मजकूर कीं, ‘ कलण