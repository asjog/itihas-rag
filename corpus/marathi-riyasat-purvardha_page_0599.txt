स्वार्थाकडे वापरण्यापलीकडे त्यास कांहीं दिसत नव्हतें.. याप्रमाणें सर्व कारभारावर दक्षता ठेवणारे प्रधानमंडळ नाहींसें होतांच राज्यांत अव्यवस्था पसरली. शिवाजीचे नियम व शिस्त मोडून गेली. लष्करचा बंदोबस्त अगदीं बिघडला. मिळवून आणिलेली लूट लोक छपवू लागले. जो तो लष्कराबरोबर आपल्या बायका घेऊन जाऊं लागला. एकाद्या ठिकाणीं लूट करितांना संभाजीचे लोक बायकाही पकडून आणूं लागले. शिवाजीचा भरलेला खजिना लवकरच खलास झाला. नवीन भर येण्याची बंद होऊन खर्चाचीं द्वारें मात्र आतोनात वाढलीं. लष्करास पगार वेळेवर पोंचेना, तेव्हां मुलुख लुटून ज्यानें त्यानें आपला पगार भागवून घ्यावा, अशी परवानगी लष्करास राजरोस देणें भाग पडले. त्याशिवाय गत्यंतर नव्हतें. शिवाजीनें अतोनात पैसा मिळवून ठेविला आहे, तो कधींही संपावयाचा नाहीं, अशी संभाजीची समज होती. कलुशास पैशाची अडचण पडूं लागली, तरी यजमानास राग येईल म्हणून त्यानें खरा प्रकार त्यास कळूं दिला नाहीं. रघुनाथपंत मरण पावल्यावर कर्नाटकांतून वसूल येण्याचा बंद झाला. पैसा मिळावा म्हणून कलुशानें जमिनीचा सारा वाढविला, परंतु शिवाजीच्या इतकाही सारा वसूल होण्याची मारामार पडूं लागली. तेव्हां प्रांतांतील कामगार पैसेखाऊ आहेत, असें कलुशास वाटून त्यानें त्यांस कामावरून दूर केलें; व तो प्रांतचे प्रांत इजान्यानें म्हणजे मक्त्यानें लोकांस वहिवाटीस देऊं लागला. जे कोणी ज्यास्त वसूल देतील, त्यांनाच इजारा मिळावयाचा. त्यामुळे रयत त्रासून मुलुख सोडून जाऊं लागली. सारांश, लष्कराची बाजू संभाजीनें उणी पडूं दिली नाहीं, तरी राज्यपद्धति नीट चालली नाहीं, म्हणून नुकसान फार झालें.

वास्तविक संभाजीला खरी हकीकत कळतच नव्हती. कलुशाशिवाय इतरांस त्याजसमोर जाण्याची बंदी असे. कोणी हिया करून गेलाच, तर त्यास संभाजी शिक्षा तरी करी, नाहीं तर कलुशाकडे जाण्यास सांगे. कलुशानें तरी संभाजीला खरी हकीकत कळवून आलेल्या अरिष्टाचा विचार करावयाचा, तोही केला नाहीं. कारण तसें केल्यानें त्याचाच घात झाला असता. तेव्हां आला दिवस कसा तरी लोटण्यापलीकडे या वेळेस ज्यास्त कोणीं कांहीं केलें नाहीं.