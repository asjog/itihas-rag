लॉड्विकची बदली करून ओव्हॅन्सची नेमणूक साताऱ्यास केली, आणि मग आणखी पुरावा गोळा करण्याचा उद्योग सुरू केला. ता. १५ जून १८३७ रोजीं रेसिडंटाच्या बदल्या अमलांत आल्या. या प्रकरणांत इतक्या व्यक्तींचा संबंध व तपशीलाची इतकी गुंतागुंत झालेली आहे कीं त्याची स्पष्टता थोडक्यांत करणें शक्य नाहीं व इतिहासास त्याचा तादृश उपयोगही नाहीं. व्यवहारांत इंग्रजांच्या न्यायान्यायाचीं शेंकडों उदाहरणें हरहंमेश घडत आहेत, त्यांतलेंच एक प्रतापसिंहाचें प्रकरण होय. मराठी राज्याच्या इतिहासांत त्यास महत्त्व आलें इतकेंच. सरकारचें वातावरण आपल्या विरुद्ध होत चालल्याचें निदर्शनास येतांच प्रतापसिंहाने लंडनास दाद मागण्यासाठीं आपला एक वकील पाठविण्याचें मनांत आणिलें. मुंबईस सय्यद मीर अफजल अली म्हणून एक गृहस्थ होता त्यास प्रतापसिंहानें इंग्लंडास पाठविण्याचें ठरविलें. त्यानें हा वकील पाठवूं नये म्हणून दोन वर्षे पावेतों गव्हर्नराने नानाप्रकारचे अडथळे आणिले. शेवटीं स. १८३८ त मीर अफजलअली इंग्लंडास गेला. परंतु तेथें त्याचे हातून व्हावें तसें काम झालें नाहीं म्हणून दुसरे खास भरंवशाचे गृहस्थ यशवंतराव राजे शिर्के, भगवंतराव विठ्ठल, चिटकोजी सुर्वे, रंगो बापूजी गुप्ते यांस त्यानें फेब्रुवारी १८३९ त लंडनास रवाना केलें. त्यांनाही जाण्यास जहाज वगैरे मिळूं नये अशी खटपट चार दोन महिने होऊन त्यांचें जाणें लांबलें, तरी वकील अखेरीस गेले. त्यांनीं सर्व कागदपुराव्यानिशीं प्रकरण इंग्रजी भाषेंत सजवून डायरेक्टर्स, प्रोप्रायटर्स व पार्लमेंट या सभांपुढें मांडिलें. पांच वर्षे हा उद्योग तिकडे सारखा चालू होता. हजारों पृष्ठें त्या कामीं छापलीं गेलीं. इकडे स. १८३९ त प्रतापसिंहाची उचलबांगडी झाल्यामुळें लंडनांत गेलेल्या वकिलांस खर्चाची अडचण पडून त्यांचे अतोनात हाल झाले. राजास मोठा अन्याय झाला ही गोष्ट तिकडे बहुतेकांस चांगली पटली, परंतु होऊन गेलेला प्रकार फिरविण्याइतकी मजल अधिकाऱ्यांची गेली नाहीं. एकवार केलेला ठराव आम्ही फिरवीत नाहीं असा त्यांनीं निकाल दिला, आणि लंडनास गेलेली मंडळी कशीबशी हाल अपेष्टेनें परत आली.

प्रतापसिंहाचा धाकटा भाऊ आपासाहेब कसा होता त्याबद्दल गव्हर्नराचाच अभिप्राय मागें देण्यांत आला आहे. तो व्यसनी असून हलकट लोकांच्या नादानें चाले. पुण्याहून एक रक्षा आणून त्यानें आपल्याजवळ ठेविली. तिच्या संगतींत राहून त्यानें आपल्या बायकोचा इतका भयंकर छळ चालविला, कीं जिवाच्या भीतीनें ती दीराजवळ येऊन राहिली. याचा अर्थ प्रतापसिंहाच्या शत्रूंनीं असा प्रसृत केला कीं