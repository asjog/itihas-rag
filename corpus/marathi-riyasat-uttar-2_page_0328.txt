एकान्तांत भेट घेतली. या भेटींत एकच मुद्याची खूण टिपूनें हरिपंतास सांगितली
असली पाहिजे. ती ही कीं, ‘ तुमचा खरा दुष्मन् मी नव्हे, तर इंग्रज होत.
त्यांच्याशीं सांभाळून वागा, ’

टिपूचा पराभव झाला, पण पाडाव झाला नाहीं. पोटांत त्याच्या दंश राहिला;
आणि फ्रेंचांची मदत आणून आपण इंग्रजांवर सूड घेऊं अशी त्याची कल्पना
होती. त्रिवर्गांस एक होऊं दिलें, निदान मराठ्यांस दुखविण्याचें तरी कारण
नव्हतें, एवढीच आपली चुकी, असें त्यास वाटलें; आणि तूर्त पडतें घेऊन वेळ
निभावावी, आणि पुनः सर्व सिद्धता करून चुकलेला डाव सुधारावा असा त्याचा
मनोदय होता. खुद्द कॉर्नवालिसचीही समजूत अशीच होती कीं, मागें पुढें टिपूशीं
पुनः युद्ध करावें लागणार; असें युद्ध केल्याशिवाय इंग्रजांस हिंदुस्थानांत सार्वभौम
पद प्राप्त होणार नाहीं. परिस्थितीचे व राजकारणाचे हे पुढील डाव हरिपंतांस
चांगले कळले असल्याचे दिसत नाहीं.

परशुरामभाऊबरोबर कॅप्टिन लिट्लचीं मुंबईची पलटणें होतीं, तीं तह
पुरा झाला तेव्हां परत पाठवून द्यावीं असें कॉर्नवालिसनें लिहून पाठविलें; परंतु
महादजीविरुद्ध प्रसंग पडल्यास तीं पुण्यास आणावीं असें नानानें भाऊस लिहिलें,
ती गोष्ट कॉर्नवालिसनें मंजूर केली नाहीं. तदनुसार भाऊनें कॅप्टिन लिटल यास
बहुमानार्थ हत्ती देऊन, तो व बरोबरचे सात अंमलदार यांस वस्त्रें देऊन
गौरवानें निरोप दिला. तीं पलटणें ऑवरक्रांबीच्या सैन्याम मिळून मुंबईस
परत गेलीं. परशुरामभाऊ सुद्धां मुख्य फौजांबरोबर न जातां नवीन मिळालेल्या
मुलखाची व्यवस्था लावण्याकरितां वेगळा निघाला. इंग्रजांजवळ सतरा अवजड
बिडाच्या तोफा होत्या, त्या परत नेण्याची अडचण असल्यामुळें कॉर्नवालिसनें
पेशव्यास नजर केल्या. त्या सांभाळून घेऊन परशुरामभाऊ मेलकोटचावरून मार्च
अखेर निघाला, तो तुंगभद्रेवर फौजेस रजा देऊन मे अखेर तासगांवास पोंचला.

पुढें महिना दीड महिना इंग्रज मराठी फौजा बंगलोरपर्यंत एकत्र होत्या. दरम्यान
एकमेकांस मेजवान्या वगैरे झाल्या. ता. ५ एप्रिल रोजीं हरिपंतानें लाटसाहेबास
मेजवानी दिली. वीस इंग्रज भोजनास होते. वारंवार सर्व प्रमुख मंडळीच्या भेटी
व बोलणीं झालीं. ता. १० एप्रिल रोजीं हरिपंत, मशीरन्मुल्क व कॉर्नवालिस
पृथक् होऊन आपापले ठिकाणास गेले. एक वर्षाच्या सहवासानें एकंदर मराठ्यां-
बद्दल व विशेषतः हरिपंताबद्दल कॉर्नवालिसच्या मनांत मोठा आदर उत्पन्न झाला,