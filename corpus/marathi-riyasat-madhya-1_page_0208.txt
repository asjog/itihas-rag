उगाच साहस केल्यानें अनिष्ट परिणाम होईल अशी भीति शाहूस होती, म्हणून त्यानें हें पत्र लिहिलें.

एप्रिल १७२७ च्या अखेरीस बाजीराव परत येऊन साताऱ्यास दाखल झाला. तेथें त्याचा मुक्काम दोन महिने शाहूजवळ होता. त्या अवधींत पुढील मोहिमेची व्यवस्था ठरवून पावसाळ्यांतच १ जुलई रोजीं बाजीराव बाहेर पडून निजामाचे पाठावर गेला. या वेळीं निजामानें अगदीं भीमेपर्यंतच्या प्रदेशांत सत्ता बसविली होती, तेव्हां बाजीरावानें गनीमी काव्यानें त्यास हैराण करण्याचें ठरवून, आगष्टांत पुणे प्रांतीं सर्व जमवाजमव करून ता. १३ सेप्टेंबरास दसरा झाल्यावर मोहीम सुरू केली, ती फाल्गुन अखेर संपली. स. १७२८ च्या २९ फेब्रवारीस गुडापाडव्याचे मुहूर्तावर पालखेड येथें निजामाचा पाडाव करून व मोठें यश संपादन बाजीरावानें शाहूचा जम पुनरपि यथास्थित बसवून दिला.

बाजीराव हाच शिवाजीनंतर गनीमी काव्याचा उत्तरकालीन पुरस्कर्ता समजला जातो, त्या दृष्टीने या पालखेडच्या मोहिमेचा विचार केला पाहिजे. कारण या प्रकरणाचीं सविस्तर वर्णनें उपलब्ध नाहींत. बाजीरावांचे मुक्काम व शकावली वगैरेंतील उल्लेख एकत्र करून या युद्धाचा चित्रपट बनविला पाहिजे. दसऱ्यानंतर पुणे सोडून उत्तरेस पुणतांबें येथें बाजीरावाचा मुक्काम १०-१० रोजीं होता. तेथून तो पूर्वेस निजामाच्या औरंगाबाद जिल्ह्यांत धुमाकूळ उडवीत डिसेंबरांत वासिम येथें गेला. तेथून त्वरेनें वायव्येस वळून खानदेशांत उतरून तापीच्या उत्तर तीरार्ने कोकरमंड्यावरून जानवारीचे आरंभी रेवातीरीं आला. तेथून पश्चिमेस गुजराथेंत महिनाभर महीकांठा प्रांतांत द्वार सोनगडकडे संचार केल्यावर, तो एकदम दक्षिणेस वळला. फेब्रवारी १४ रोजीं त्याचा मुक्काम धुळ्याजवळ बेटावद येथें होता. तेथून दहा दिवसांचे आंत गोदा उत्तरभागीं पैठण जवळ पालखेड येथें त्यानें निजामास गांठलें, आणि एक आठवड्यांत निजामास शरण आणून शेवगांवास फायदेशीर तह करून घेतला. अशी ही पांच महिन्यांची मोहीम मराठ्यांचे इतिहासांत मोठी महत्त्वाची व एक प्रकारें क्रान्तिकारक आहे. मुक्काम ना. सा. रो० भा. २ यांत आहेत.