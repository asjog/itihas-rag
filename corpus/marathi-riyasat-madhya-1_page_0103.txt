जें लिहिणें तें लिहावें लागलें. येथील आज्ञेवरून तेथें तुम्हांस रदबदलेस जोर पोंहोंचला, आणि पहिलेच मोकरर बेरेजेवरी काम होऊन आलें. तथापि तुमच्या शहाणपणास अगर कष्ट मेहनतीस स्वामींनीं शब्द लाविला ऐसा अर्थ नाहीं. हे प्रसंगीं तुम्ही श्रम साहस केलीं तदनुरूप तुमचें ऊर्जित करणें आवश्यकच आहे. तुम्हीं आपले मनांत कदापि विपर्यास न मानणें. देहीं स्वामिकार्यावरी एकनिष्ठपणें राहोन स्वराज्याची सनद सत्वरच तयार करून घेणें. रा. शंकराजी पंताच्या व तुमच्या लिहिल्यावरून चौथाई व सरदेशमुखी परवाना व स्वराज्याची सनद ऐसे तीनही मतलब तों विल्हे लागले. राहिले मातुश्री येसूबाईसाहेब व चिरंजीव रा. मदनसिंग यांचें आगमन ( दिल्लीहून ) जालें आणि स्वामींची व त्यांची भेटी झाली, म्हणजे नबाबाच्या वचनाप्रमाणें रा. शंकराजी पंत दरम्यान पडिले आणि तुम्हीं कष्ट मेहेनत केली त्याची सार्थकता होऊन अवघेच मतलब सिद्धीस पावले. तर मातुश्रींचविशीं व चिरंजीवांचेविशीं प्रतिक्षणीं स्मरण देऊन त्यांचें अविलंबें आगमन होय ते गोष्टी करणें. विस्तारें राजश्री शंकराजीपंत यांचे पत्रीं लिहिलें आहे त्यावरून कळेल. थैल्या जिलबी (!) सुमारें २५ देखील दोरण्या व लाख वजन पक्की एक शेर ऐसें जरूर जाणोन सत्वर पाठविणें. जाणिजे. बहुत काय लिहिणें. "' यांत उल्लेख केलेला यादवराव मुनशी हा शाहूनें सय्यदांकडे बोलणें करण्यास पाठविलेला आपला वकील यादवराव बाजी प्रभु पारसनीस होय. यादोराव वकील असा याचा उल्लेख तहांत आहे.

९. मराठ्यांचें दिल्लीस प्रयाण, (नोव्हेंबर १७१८–जुलई १७१९).– कराराप्रमाणें मराठ्यांची फौज खंडेराव दाभाडे याच्या हाताखालीं औरंगाबादेस येऊन उतरली. हुसेन अलीनें या तहाची खबर बादशहास देऊन, त्याजकडून कबुलीचें फर्मान मागितलें. आपल्या रियासतींत अशा प्रबल शत्रूंस आणणें बादशहास व त्याचे सल्लागारांस मुळींच रुचलें नाहीं म्हणून त्यानें तो नाकबूल केला. शिवाय हुसेनअलीचा नक्षा उतरविण्याकरितां बादशहानें दक्षिण प्रांतांत पुष्कळ इसम नेमिले, परंतु त्यांस हुसेनअलीनें जुमानिलें नाहीं. बादशहाचें व सय्यदांचें वितुष्ट उत्तरोत्तर वाढत चाललें. बादशहानें निजामुल्मुल्काला मुरादाबादच्या सुभ्यावरून काढून आपल्याजवळ बोलावलें. सरबुलंदखानाकडे