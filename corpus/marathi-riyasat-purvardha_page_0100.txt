लोकांचा मिलाफ झाला. अर्थात् रजपूत तेवढे अस्सल क्षत्रिय व इतर कमी योग्यतेचे असें ठरविण्यास इतिहासाचा आधार बिलकुल नाहीं. उलटपक्षीं ही प्रवृत्ति आर्यांच्या मूळ स्वभावास विरुद्ध आहे. जातिसंघ वाढविण्याकडे मूळच्या आर्यांची प्रवृत्ति असती, तर हिंदु राष्ट्र व हिंदु धर्म हीं इतके दिवस हयातच राहिलीं नसतीं.

३. मराठीभाषेची उत्पत्ति.—मराठी भाषा कशी व केव्हां उत्पन्न झाली ह्याचा विचार करितांना फार प्राचीनकाळापर्यंत जावें लागतें. इ. स. पू. ८०० नंतर व ५००च्या पूर्वी आपल्या पूर्वजांनीं महाराष्ट्रांत वसती केली. त्या वेळेसच गौतमबुद्धाचा अवतार झाला. गौतमबुद्धाच्या वेळेस संस्कृत भाषा बोलण्यांत नव्हती; म्हणूनच सर्व लोकांस समजणाऱ्या पाली भाषेंत त्यानें आपला उपदेश केला. लोकांच्या बोलण्यांतील देशी-भाषा इतक्या प्रौढतेस पोंचल्या याचें मुख्य कारण बुद्धधर्म होय, असें विद्वानांचें म्हणणें आहे. पाली भाषा बुद्धाच्या नंतर सुमारें एक हजार वर्षे मगध देशाच्या बाजूस सुरू होती, आणि त्या वेळीं इतर भागांत प्राकृत भाषा चालू होत्या. पाली भाषेचा उत्तम मासला अशोकाच्या वेळेस म्ह. इ. स. पू. २५० सुमारास पाहवयास मिळतो. अशोकानें निश्चित केलेलें बुद्धांचें धर्मपुस्तक ह्या वेळचें आहे. मिलिंदप्रश्न म्हणून दुसरा एक पाली भाषेंतला चांगला ग्रंथ आहे, तो इ. स. पू. दीडशें वर्षांचा असावा. संस्कृतावरून देशभेदानें थोडथोड्या फरकानें प्राकृत भाषा उत्पन्न झाल्या. हा फरक कालपरत्वें झालेला नाहीं; तर कमी संस्कृतीच्या लोकांना उच्च संस्कृतीची भाषा उचलणें जरूर पडतें, तेव्हां जो फेरबदल होतो, तो प्राकृतांत दृष्टीस पडतो. प्राकृत म्हणजे सामान्य लोकांची भाषा. प्राकृत भाषांच्या संख्येविषयीं वैयाकरणांत मतभेद आहे. तथापि महाराष्ट्री, शौरसेनी, मागधी व पैशाची ह्या चार मुख्य प्राकृत भाषा समजल्या जातात; आणि त्यांचीं व्याकरणेंही झालेलीं आहेत. भाषेचें अत्युत्तम व्याकरण झालें म्हणजे ती भाषा पूर्णावस्थेस पोंचली, असें म्हणण्यास हरकत नाहीं. अशा व्याकरणांच्या योगानें लेखकांच्या स्वैर इच्छेस आळा पडतो, आणि ती भाषा बहुशः वृद्धि पावत नाहीं. असाच प्रकार प्राकृत भाषांचा झाला. वररुचीनें प्राकृत भाषांचें व्याकरण लिहिलें, त्यास ' प्राकृतप्रकाश ' असें म्हणतात. हा वररुचि इ. स. पू. पहिल्या शतकांत