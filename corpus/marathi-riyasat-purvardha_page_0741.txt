रद्द समजावीं. आणि या अलीकडील सनदांचा तपास न्यायाधीश कोन्हेर त्रिंबक यानें करून, जरूरीप्रमाणें नवीन सनदा द्याव्या. (खं. ३-१४४).
लोकांनी सर्वस्वाचा त्याग करून राष्ट्राच्या बचावासाठीं धावून येणे ही भावना युरोपांत सुद्धां अगदी अलीकडे एकुणिसाव्या शतकांत उत्पन्न झाली आहे. फ्रेंच राज्यक्रान्तीनंतर राष्ट्रीय चळवळी ठिकठिकाणीं सुरू होऊन, प्रजासत्ताक राज्यें कांहीं देशांत निर्माण झालीं. राष्ट्रीय भावनेनुसार प्रजासत्ताक राज्यपद्धती निर्माण होण्यापूर्वी, अनियंत्रित राजसत्तेचाच प्रभाव चहूंकडे होता. अनियंत्रित राजसत्ता, ज्यास absolute monarchy असें म्हणतात, ती स्थापन होण्याच्या पूर्वी, फ्यूडल सिस्टिम म्ह० जमीनदारी पद्धत युरोपांत प्रचलिन होती. महाराष्ट्रांतील तत्कालीन स्थितीशीं युरोपांत साम्य पाहवयाचे असल्यास, या जमीनदारी पद्धतीपर्यंत मार्गे जावें लागतें. या पद्धतींत वतनांचे माहात्म्य फार होतें. देशांतील बहुतेक जमिनी वतनदारांनी कबजांत घेतलेल्या होत्या; आणि युद्धप्रसंगी प्रत्येकानें अमुक एक फौजेची मदत घेऊन यावें असा करार होता. इतर बाबतींसंबंधानें हे जमीनदार आपापल्या टापूंत संपूर्ण मुखत्यार असत. ते पुष्कळदां डोई-जोड होत, बंडे करीत, आपसांत लढत किंवा देशाचे शत्रूस जाऊन मिळत. तसाच कांहींसा प्रकार महाराष्ट्रांतील जहागीरदार देशमुख वगैरेंचा होता. पंधराव्या शतकांत या जमीनदारी पद्धतीचा युरोपांत लय होत गेला, आणि अनियंत्रित राजसत्ता चालू झाली. अनियंत्रित राजसत्ता लोकांना सुखकर किंवा दुःखकर होणें, हैं राजा असलेल्या व्यक्तीवर अवलंबून असतें. एलिझाबेथ व पहिला चार्ल्स, किंवा अकचर व औरंगजेब यांचींच उदाहरणें मनांत आणिलीं, म्हणजे अनियंत्रित राजसत्तेचे स्वरूप लक्षांत येईल. सारांश, जमीनदार नाहींसे करण्यास, प्रथम एकराज सत्ता चालू व्हावी लागते. ही एकराजसत्ता जेव्हां लोकांस परमावधीनें जाच होते, तेव्हां सर्व लोक एक होऊन ते त्याचा निषेध करूं लागतात. इंग्लंडांतील व फ्रान्सांतील राजक्रांन्ति याचें उदाहरण आहे. असा शेंकडों वर्षे झगडा होऊन निरनिराळ्या अवस्थान्तरांतून लोक जातात, तेव्हां राष्ट्रीय स्वातंत्र्य किंवा राष्ट्रप्रेम हे गुण लोकांच्या अंगीं उत्पन्न होतात; आणि मग ते संघशक्तीनें राष्ट्रकाम करितात. असा सामान्य सिद्धान्त युरोपीय शास्त्रकारांनी ठरविला आहे. यांत आणखी पुष्कळ प्रकार व मतभेद आहेत,