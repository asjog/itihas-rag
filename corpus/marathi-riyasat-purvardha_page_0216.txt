पुरता होता. परंतु आजूबाजूचा प्रदेशही त्याच धरतीचा असून शिवाजीला तो सर्व सलंग करून, किल्ले, फौजा व राज्यव्यवस्था ह्यांनीं मजबूद करावयाचा होता. जुन्नरवरून वसई, वसईवरून राजापुर, राजापुरवरून इंदापुर, आणि इंदापुरवरून जुन्नर, असा हा टापू पुढील सात वर्षांच्या उद्योगानें शिवाजीनें हस्तगत केला. त्यांतील ठिकठिकाणचे किल्ले त्यानें मजबूद करून त्यांजवरून प्रदेशसंरक्षणाची तजवीज ठेविली. फौज वाढविली. राज्यव्यवस्था ठरविली. हीं कृत्यें करण्यांत त्याचे विजापुरकरांशीं व मोगलांशीं कसे संबंध आले, आणि त्याच्या उद्योगावर ह्या बाह्य स्थितीचा काय परिणाम घडला, हें ह्या प्रकरणांत स्पष्ट करावयाचें आहे.

स. १६४६ त शिवाजीनें नवीन विस्तृत उद्योग सुरू केला, त्यानंतर लवकरच दादाजी मरण पावला. ह्या वेळीं शिवाजीचें वय १९।२० वर्षांचें होतें. ह्या ठिकाणीं त्याच्या आयुष्याचा पहिला भाग संपला, असें म्हणण्यास हरकत नाहीं. येथून पुढें त्याचा उद्योग अंतकाळपर्यंत सारखा स्वतंत्र राज्य स्थापण्यासाठीं चालू होता. शिवाजी स्वतंत्र कारभार करूं लागल्याचें जाहीर होतांच लोक आपण होऊन त्याच्या आश्रयास येऊं लागले. कित्येक त्याचा आश्रय मिळविण्याची इच्छा करूं लागले. येथून पुढें राज्याचा उपक्रम त्यानें व्यवस्थितपणें व फार सावधगिरीनें केला. उगाच विचार करीत तो स्वस्थ बसला नाहीं. सिद्धि येत गेली, तसतसे त्याचे प्रयत्न वाढले. त्यानें लोकांचीं मनें आपणाकडे आकर्षून घेतलीं. केव्हांही तो कचरला नाहीं. दुःसाध्य कृत्यास हात घालून पुढें माघार घेण्याचा प्रसंग येऊं नये, या शहाणपणाच्या पद्धतीस अनुसरून अखेरपर्यंत शिवाजीचें वर्तन होतें. देशकालवर्तमान, परिस्थिति, स्वपरबलाबल इत्यादि सर्व गोष्टींचा पुरता विचार करून, शिवाजीनें आपला कार्योपक्रम ठरविला होता. प्रत्येक कार्य अमुक मुदतींत संपवावयाचें असा त्याचा निर्धार पदोपदीं व्यक्त होतो. मागील अनुभवाचा पूर्ण उपयोग पुढील कार्यात त्यानें केला नाहीं, असा प्रसंगच नाहीं. सारांश, नेहमीं सावध व साशंक राहून व साह्यकर्त्यांच्या सल्ल्यानें दूरवर विचार करून, तो प्रत्येक कार्य हातीं घेत असे. हे विचार पुढील सर्व कृत्यांस सारखे लागू पडतात, आणि तत्कालीन कागद वाचून ते व्यक्त होतात.