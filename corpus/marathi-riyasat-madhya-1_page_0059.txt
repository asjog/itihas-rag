संभाजीच वयानें मोठा असून शिवाजी थोडासा वेडसर असल्यामुळें स. १७१४ त शिवाजीस बाजूस सारून संभाजी गादीवर येऊं शकला असें दिसतें. संभाजीचीं शाहूस गेलेलीं कित्येक पत्रें उपलब्ध आहेत तीं पाहतां शाहूच्या बद्दल त्याचे मनांत प्रेमभाव व आदर बराच होता असें वाटतें. येसूबाई देशीं आल्याबद्दल अभिनंदनाचें १ व शाहूची बायको सावित्रीबाई मरण पावल्यावर सांत्वनाचें २ हीं दोन उपलब्ध पत्रें बहुधा स. १७१९-२० किंवा त्यापुढचीं आहेत. संभाजी पुढें निजामास मिळून शाहूवर चढाई करून आला आणि शाहूनें त्याजवर स्वारी करून त्यास नरम केलें, त्या एका प्रसंगाशिवाय उभयतांचें वांकडें असें नव्हतें. मात्र शाहूच्या मनांत संभाजीविषयीं प्रेमभाव नव्हता, नाहीं तर आपले पश्चात त्यासच राज्य देण्याच्या खटपटीस त्यानें अनुमोदन दिलें असतें.

मोगल घराण्यांतील पुरुषांप्रमाणें आपल्या दायादांचा नाश करण्याइतकें कठोर अंतःकरण शाहूचें नव्हतें. राजारामानें किती श्रमसाहस करून राज्य संभाळिलें हें शाहूस ठाऊक होतें. शिवाय नोकरचाकर आप्तसोयरे वगैरे सर्व कुटुंबांचे एकच असून कोल्हापुर व सातारा यांचे दरम्यान हरएक व्यवहार सारखे चालूच होते. ताराबाई, राजसबाई व त्यांचीं मुलें हीं सर्व आपलीं आप्तच, त्यांस मारावयाचें नाहीं, त्यांचें शक्य तितकें चालवावयाचें, अशाच शाहूची उदार बुद्धि होती. संभाजीचे व्यवहार ठरविण्यांत शाहू केवळ स्वतःच्या बुद्धीनें वागत होता, पेशवे किंवा इतर कोणी यांची मध्यस्थी किंवा ढवळाढवळ त्यानें या कार्यात चालूं दिली नाहीं. हें घरगुती प्रकरण त्यानें सर्वस्वी आपल्याच हातीं ठेविलें. वारणेची हद्द ठरवून राज्याचा हिस्सा सुद्धां प्रथमपासूनच त्यानें यांस तोडून दिला. ‘ खंडेराव दाभाडे शाहूस घेऊन ताराबाईचे भेटीस पन्हाळ्यावर आला. उभयतांची भेट जाल्यानंतर सर्व मराठमंडळास मेजवानी केली. आईसाहेब व महाराजांनीं एका पात्रांत भोजन केलें. ते वेळेस बोलणें होऊन वारणेपार संभाजी महाराजांचें राज्य ठरवून दिलें.’ ३ संभाजीनें पुढें निजामाशीं गुप्त कारस्थानें करून व शाहूकडील मंडळीस फितवून पराकाष्ठेचा उच्छाद मांडिला, म्हणूनच पुढें त्यांजवर स्वारी करणें शाहूस प्राप्त झालें. तूर्त ताराबाई