सरकार घेईल. ’ ग० ज० च्या या हुकमास मान्यता देऊन ‘से० लेकनें अंबूजीशीं
ता. १६.१२.१८०३ रोजीं स्वतंत्र करार पुरा करून दिला. तेणेंकरून ग्वालेर
किल्ला व शहर आणि त्याचे उत्तरेकडील यमुनेपर्यंतचा प्रदेश इंगळ्यानें सोडून दिला,
आणि त्याच वेळीं दक्षिणेकडील प्रदेशाचें राज्य त्यास स्वतंत्र तोडून मिळालें.

इकडे गोहदचे राण्यास शिंद्यांविरुद्ध उठविण्याचें प्रकरण मर्सरचे मार्फत ग० ज० नें
स्वतंत्र चालू केलें होतें, तें पुरें होऊन त्याच्याशीं देखील ता. २९.१.१८०४ रोजीं
आणखी एक करार करून वरचाच प्रदेश त्यासही देऊन टाकण्यांत आला. मात्र
त्या करारांत राण्यानें ग्वाल्हेरचा किल्ला इंग्रजांस लिहून दिला. राण्यानें थोडी फौज
ठेविली ती घेऊन इंग्रजांची एक तुकडी ग्वालेर ताब्यांत घेण्यास आली. परंतु शिंद्याचा
किल्लेदार वर होता तो किल्ला खालीं करून देईना. तो म्हणाला, ‘ किल्ला शिंद्यांचा
आहे. तो इंग्रजांस देण्याचा अधिकार अंबूजीचा नाहीं किंवा राण्याचाही नाहीं.’ असा
पेंच पडला असतां इंग्रजांनीं किल्ल्यावर हल्ला करून ता. ४.२.१८०४ रोजीं तो
हस्तगत केला; आणि लगेच अंबूजीला कळविलें कीं, ‘ तुमचेकडून कराराप्रमाणें
ग्वालेरचा किल्ला आमचे कब्जांत आला नाहीं त्यामुळे तुमचा करार आतां रद्द
समजण्यांत येत आहे.’ अशा रीतीनें अंबूजी मात्र तोंडघशीं पडला. दौलतराव शिंद्या-
पाशीं तो उघड राजद्रोही ठरला आणि इंग्रजांकडील राज्य तर त्यास मिळालेंच नाहीं.

ता. २१.१.१८०४ रोजीं यशवंतराव होळकर लिहितां, ‘ अंबूजी इंगळ्यांनीं कोती
अंदेशा मनांत आणून इंग्रजांकडे संधान लावून गोहद ग्वालेर वगैरे जागा देऊन
मिळवून घ्यावें असें केलें होतें. तें वर्तमान समजतांच इकडून माणसें पाठवून निषेध-
पूर्वक बोध करून मार्गावर आणिलें. जागा न देतां मजबुती राखून हुशार केलें. आतां
त्यांजला बोलावून घेऊन पुढील मसलतीचा विचार ठरवून गांठ घालून शत्रूचा
मुकाबला घेतों. ’ पुढील सालीं स. १८०५ त यशवंतराव व दौलतराव यांची भेट
सबळगडास झाली, त्या वेळीं यशवंतरावानें अंबूजीचे हाल करून त्याजपासून पन्नास-
लाख रु. वसूल केले आणि वरील फितुरीचें प्रायश्चित्त त्यास भरपूर दिलें.