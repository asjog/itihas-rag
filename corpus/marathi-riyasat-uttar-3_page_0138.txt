टिपू रणांगणीं मारला गेला, आणि त्याचे राज्य इंग्रजांनीं कृष्णराज वोडियार यास दिलें, व दिवाणगिरीवर पूर्णय्याचीच नेमणूक केली. यावरून सर्व पक्षांचा त्याजवर केवढा इतबार होता तें दिसून येतें. म्हैसूरची दिवाणगिरी अकरा वर्षे करून पूर्णय्याने राज्याची व्यवस्था चोख ठेवून अडीच कोट रुपये शिल्लक टाकली. पूर्णय्या पुढें स. १८१५ सालीं मरण पावला. त्याचा नातू सर कृष्णमूर्ति हा अलीकडे म्हैसूरच्या दिवाणगिरीवर होता हें पुष्कळास माहीत असेल. नाना व पूर्णय्या या दोन समकालीन व्यक्तींचे राष्ट्रीय उद्योग अनेक बाबतींत तुल्यगुण आहेत.

कोणत्याही राज्याची मुख्य शक्ति म्हणजे द्रव्यसंचय होय. मराठी राज्याचा मुख्य लंगडेपणा सांपत्तिक होता आणि इंग्रजांना येथे त्वरित विजय मिळण्याचे कारण त्यांचें द्रव्यबल होय, ही गोष्ट केव्हांही कबूल करावी लागेल. इंग्रज मराठ्यांच्या राजनीतींतला हा फरक कोणत्याही व्यवहारांत स्पष्ट दिसून येणार आहे. तशीच वेळ आली तर मानापमानाच्या बाबती सर्व बाजूस सारून इंग्रज गृहस्थ आर्थिक मतलबावर आपला कार्यक्रम ठरवील. पण मराठे लोक मानापमानाच्या नादास लागून आपला स्वार्थ गमावतील. खर्ड्याच्या तहांत चार दोन कोटींचा भला मोठा दंड तात्काळ हबकण्या ऐवजीं मधुन्मुल्कास ताब्यांत घेण्यांत नानाने कृतकृत्यता मानली, हें एकच उदाहरण ही बाबत स्पष्ट करण्यास पुरे आहे. तथापि नानाच्या कारभारांत प्रशंसनीय भाग कोणता असेल तर तो द्रव्योत्पादनाचाच आहे. हें फडाणिशी कसब त्याचे अंगी भरपूर होतें, इतकेंच नव्हे, एकंदर पेशवाईंत हिशेबाची तोंडमिळवणी जर कोणास उत्कृष्ट साधली असें म्हणावयाचें असेल तर ती नानासच होय. अत्यंत संकटावस्थेतून नानाउपायांनी द्रव्यार्जन करून त्याने राज्य राखिलें. वसूल व हिशेब यांची व्यवस्था अत्यंत दक्षतेनें पाहून, असलेल्या स्थितींत रयतेच्या आबादानीकडे शक्य तितकें लक्ष पुरवून, पैशाची अडचण कारभारास भासूं दिली नाहीं. त्याने नाना युक्त्या करून पैसा जमविला. पेशव्याचें लग्न, राघोबाचें कर्ज, विशिष्ट युद्धांचे खर्च वगैरे प्रासंगिक निमित्तांनी नवीन वर्गण्या, पट्ट्या अगर कर त्याने सरकाराकडून बसविले. लोकांवर व सरदारांच्या प्राप्तीवरही सरकारचा डोळा असेच. अर्थात् याचा परिणाम शेवटच्या पायरीस रयतेला भोगावा लागे. यामुळे सरदार व रयत नानावर सदा नाखूष असत; आणि शक्य तितक्या उलट अडचणी त्याचे मार्गांत उपस्थित करीत. जिव्हाळ्याचे पटवर्धन सुद्धां पुढें पुढें या कारभारास कंटाळले, आणि खुद्द परशुरामभाऊही विरुद्ध झाला.