कोपरगांवी श्रीमंतानीं राघोपंत ढमढेरे यांचें लग्न आपले वाड्यांत केलें. मुलगी मुकुंद जोशी यांची कन्या. त्या प्रसंगी सरकारांतून मोठा समारंभ बाजीरावानें केला ( मे १८२२ ). ही मंडळी पुढें ब्रह्मावर्तास गेली. कोपरगांवीं बाजीराव बहुधा दरसाल कांहीं दिवस जाऊन राही, आणि माघ शु० ४ स गणपतिपुळ्यास जात असे.

नारायण रामचंद्र व हरि उद्धव यांस बाजीरावानें आपले वकील म्हणून कलकत्त्यास पाठविलें होतें.

शनिवारवाड्यांत नवा सात खणी बंगला बाजीरावानें बांधला होता, तो ता. २५-२-१८१२ रोजीं मध्यरात्रीं आग लागून जळाला. दादासाहेबांचा बंगला जवळ होता तोही जळाला. श्रीमंतांस कळविलें तर बेमर्जी होईल म्हणून कोणीं कळविलें नाहीं. प्रातःकाळीं कळलें.

बाजीरावानें आपल्या बायकांस खर्चाची नक्त नेमणूक बांधून दिली होती. त्यांत भोजन खर्च, शागीर्दपेशा, धर्मादाय, कापड, वगैरे सर्व खर्चाचा समावेश होता. वाराणसीबाईस बीस हजार व कुसाबाईस सोळा हजार.

पंक्तीच्या भोजनाचे वर्षांरंभीं लिलांव करून खर्च कमी केले. गणपति-उत्सवांतील ब्राह्मण भोजनाचा मक्ता साडेसव्वीस हजार रुपयांस दिला. दररोज पांचशें असामींचें भोजन असे. सव्वीस दिवस. यावरून पात्रीं आठ आणे दर पडतो. शुक्रवार वाडा बांधण्याचा मक्ता ता. २९-१२-१८०८ रोजीं चाळीस हजार रुपयांस देण्यांत आला.

स. १८०७ व १८१४ या दोन सालीं कार्तिकांत बाजीराव कार्तिक स्वामीस गेला होता. हीच त्याची सर्वांत लांब पल्याची स्वारी.

**व्यंकट नरसी** नांवाची पुण्यांत सुप्रसिद्ध वारांगना होती. बाजीरावानें दोन तीन दिवस अहोरात्र नाच करवून तिला सवीस हजार रुपये बक्षीस दिले. हिचें पहिलें नांव नरसी. विश्वगुणादर्श ग्रंथाचा कर्ता पंडित व्यंकटाध्वरि यानें तिच्या नाचांत कांहीं दोष काढून ते स्वतः तिला समजावून दिले, तेव्हांपासून ती त्या पंडिताची शिष्या बनली, आणि त्याचं नांव तिनें आपल्या नांवास जोडिलें.

**४ मोरोबा दादा फडणीस.**—अंगीं योग्यता असून जन्मभर विपत्ति भोगावी लागल्याचीं उदाहरणें मोरोबा फडणिसासारखीं इतिहासांत थोडींच आढळतील. मोरोबा व नाना सख्खे चुलत बंधु जवळ जवळ समवयस्क. नाना किंचित थोडा वयानें मोठा.