त्यांनीं ह्या प्रकरणांत त्रिंबकजीचेंच नांव मुख्यतः घेतलें. ब्राह्मणी राज्यांत ब्राह्मणाचा
खून भरवस्तींत सुप्रसिद्ध मंदिरानजीक अशा अकल्पित रीतीने व्हावा, हा प्रकार
सर्वासच निंद्य वाटला. हां हां म्हणतां ती बातमी सर्व देशभर पसरली. परत येतांच
एल्फिन्स्टननें बारकाईनें तपास चालविला. तेव्हां त्रिंबकजीचेंच हैं कृत्य ह्यांत बिलकूल
संशय त्यास वाटला नाहीं. इकडे बाजीरावाची व त्रिंबकजीची खात्री होऊन चुकली,
कीं रेसिडेंट कांहीं तरी जबरदस्त प्रकार करणार. म्हणून ते फौजा जमवून आपल्या
बचावाच्या उद्योगास लागले. खुद्द त्रिंबकजी ता. ७ ऑगस्ट रोजीं पुण्यास आला.
त्यानें या प्रकरणाचा कांहीं एक तपास केला नाहीं. गोविंदराव बंधुजी व भगवंतराव
यांस खुशाल उजळ माथ्यानें त्यानें वावरूं दिलें. स्वतः बाजीराव नागपंचमीस म्हणजे
ता. ९ ऑगस्ट रोजीं रात्रीं गुप्तपणें बुरख्याच्या पालखींतून पुण्यांत आला. त्या वेळीं
त्यास सलामी वगैरे नेहमींचे रिवाज कांहीं झाले नाहींत. नागपंचमीच्या दिवशीं
श्रावणमास दक्षिणेची मोठ्या समारंभानें सुरुवात व्हावयाची, त्या ऐवजीं बाजीरावाचा
प्रवेश असा गुपचूप झाला. भीतीमुळे पुण्यांतील लोक बडोदेकर मंडळीशीं
कोणताही व्यवहार ठेवीनातसे झाले. कांहीं तरी भलताच प्रकार होणार अशीं दुश्चिन्हें
बाहेर भासू लागलीं. खुनाच्या कामांत बाजीरावाचे किंवा त्रिंबकजीचें अंग दिसेल
असा कोणताही पुरावा शिल्लक राहूं नये अशी खटपट त्यांनी चालविली. हे पाहून
एल्फिन्स्टननें बाजीरावास ऑगस्ट ११ रोजीं कळविलें, 'आजच्या आज मला
तुमची भेट पाहिजे.' बाजीरावानें जबाब पाठविला, 'आज प्रकृति बरोबर नसल्यानें
भेट होणार नाहीं.' दुसरे दिवशीं पुनः एल्फिन्स्टननें तसाच निरोप पाठविला, त्यावर
बाजीरावानें कळविलें, 'आजच उपजलेली आमची मुलगी मरण पावल्यानें
तीन दिवस अशौच आहे.' तें ऐकून एलफिन्स्टननें पेशव्याच्या नांवानें एक पत्र लिहून
तें सदाशिव माणकेश्वराकडे पाठविलें. त्यानें जबाब पाठविला, 'आमच्यानें हें पत्र
बाजीरावास देतां येणार नाहीं.' त्यावरून एल्फिन्स्टननें आपल्या मुनशीस तें पत्र
देऊन बाजीरावाकडे पाठविलें. पण मुनशीची भेट बाजीरावानें घेतली नाहीं. मात्र
पत्रांत काय मजकूर आहे तो समजून घेण्याकरितां त्यानें आपले दोन इसम
रोसडेन्सींत पाठविले. त्यांसच एल्फिन्स्टननें सांगितले, 'या प्रकरणांत बाजीरावावर
आमचा कांहीं एक आरोप नाहीं, गुन्हेगार त्रिंबकजी आहे त्यास आमचे स्वाधीन
करा म्हणजे काम भागेल. पण त्यास बचावण्याचा प्रयत्न पेशवे करतील तर मात्र
त्यांजवर जबाबदारी येईल.' असें बोलणें झाल्यावर शेवटीं तें पत्र ता. १५ ऑगष्ट