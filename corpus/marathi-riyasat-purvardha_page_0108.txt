राजा=राजमान्य). शिवाजीनें सुरू केलेला प्रघात उत्तरोत्तर वाढत जाऊन पेशव्यांच्या वेळेस तर प्रत्यक्ष मुसलमानांशीं झालेल्या पत्रव्यवहाराखेरीज इतरत्र फारशी शब्द फारसे उपयोगांत नव्हते. एवंच सन १३१८ पासून १६५६ पर्यंत सुमारें ३३८ वर्षे फारशीचा पगडा मराठीवर होता. भाषेच्या ह्या कमीजास्त परिणामावरून मुसलमानी राज्याचा महाराष्ट्रावर कमी-जास्त जोर किती होता, ह्याचेंही ठोकळ अनुमान करतां येतें.

मराठ्यांची संस्कृति उच्चतर असल्यामुळें त्यांना मुसलमानांपासून शिकण्याजोगें कांहीं दिसलें नाहीं. दरबारी कामांत मात्र त्यांच्या फारशी भाषेचा उपयोग सुरू झाला. पहिल्या पांचपन्नास वर्षांत मुसलमानांची खासगी किंवा सरकारी नोकरी करण्यास हिंदु लोक मिळत नसत. मुलखांत बंदोबस्त ठेवणें व कर गोळा करणें हीं दोन मुख्य कामें मुसलमानांना करावयाचीं होतीं. स्वजातीय संख्या वाढविण्याकरतां हिंदु लोकांस बाटवून मुसलमान करण्याचाही उद्योग त्यांनीं शक्य तितका चालविला. खालच्या दर्जाचे बरेच लोक मुसलमान झाले. नोकरांची कमतरता पडूं लागली, तेव्हां वेठीची पद्धत मुसलमानांनीं अमलांत आणली; आणि सार्वजनिक काम पाहिजे तेव्हां हव्या त्या माणसाकडून ते करून घेऊं लागले. अशा रीतीनें ब्राह्मण, मराठे वगैरे संभावित जातींचा मुसलमानांच्या नोकरींत हळूहळू प्रवेश झाला व फारशी भाषा मराठींत घुसूं लागली.

शिवाय चालुक्यांच्या कमाविसदारांजवळ दुभाष्याचें काम हिंदुस्थानांतील कायस्थ लोक करीत. सन १४१६ तील फारशी-मराठी कागदांवर कायस्थ दुभाष्यांचीं नांवें आहेत. यांच्या मार्फत फारशी भाषेचा लोकांत हळूहळू फैलाव होत चालला.

शेंदिडशें वर्षांत बाटून मुसलमान झालेल्या लोकांची संख्या बरीच वाढली. शहरांत, खेड्यांत, जंगलांत, डोंगरांच्या शिखरांवर वगैरे ठिकाणीं मसजीद, दर्गा किंवा पीर स्थापन झाला. मुसलमान अधिकारी, फकीर, बाटलेले लोक व हिंदु नोकर यांच्या तोंडून निघालेले फारशी शब्द लहान मोठ्या सर्व लोकांच्या कानांवरून हरहंमेश जाऊं लागले. तेणेंकरून व्यवहारांत परभाषेचें माहात्म्य वाढत गेलें. तरी शेतकरी, कुणबी वगैरे खालच्या लोकांस हा परकी भाषेचा संपर्क फारसा पोंचला नाहीं. कवित्व, धर्म व शास्त्र या विद्वत्तेच्या बाबतींतही फारशीचा शिरकाव झाला नाहीं.