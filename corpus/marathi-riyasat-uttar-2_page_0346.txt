दौलतरावास भेटून पेरोन अलीगड येथे परत गेला तों बाजीरावाकडून दौलतरावाकडे निकडीची मागणी फौज पाठविण्याविशीं आली. या वेळीं दौलतरावाजवळ उज्जेन येथें तीन कंपू होते. एक सदरलंडचा, दुसरा फिलोजचा व तिसरा बेगम समरूचा. पेरोनजवळ दोन कंपू होते, त्यांपैकीं आणखी एक आपल्याकडे पाठविण्याविशीं दौलतरावानें पेरोनला हुकूम पाठविला. त्यावरून पेरोनला वाटलें कीं, दौलतरावाचा विचार आपल्याजवळचीं फौज काढून आपणास निर्बळ बनविण्याचा आहे. फौज हातची गेल्यावर आपणास कोण विचारतो ! अशा विश्वासघातकी भावनेस बळी पडून तीन महिने पावेतों पेरोनने दौलतरावाकडे बिलकुल फौज पाठविली नाहीं. इकडे स. १८०२ च्या ऑक्टोबरांत यशवंतराव होळकरानें पुणें हस्तगत केल्यावर बाजीराव पळून गेला आणि त्यानें दौलतराव शिंद्यास निकडीचीं पत्रें पाठवून आपल्या मदतीस बोलाविले. दौलतरावानें कंपू मागितला असतां तो पेरोननें पाठविला नाहीं. मागितलेला कंपू न पाठविला तर इंग्रज लोक बाजीरावास कबजांत घेतील ही गोष्ट पेरोन जाणून होता. पेरोनचा कंपू वेळेवर न आल्यानें दौलतरावाकडून बाजीरावाची कुमक झाली नाहीं. त्या योगानें त्यानें वसईस इंग्रजांशीं तह करून त्यांची तैनाती फौज आपल्या मदतीस आणिली, तेव्हां मग पेरोननें चवथा कंपू उज्जनीस पाठविला, पण वेळ निघून गेल्यावर त्याचा काय उपयोग ? आपल्या हयगयीबद्दल दौलतराव आपणास आतां शिक्षा केल्याशिवाय राहणार नाहीं हें जाणून पेरोननें आपल्या नोकरीचा राजीनामा यजमानाकडे पाठवून दिला; आणि इंग्रज गव्हर्नर जनरल वेल्स्लीच्या मार्फत युरोपास परत जाण्याची सिद्धता केली. इतक्यांत मराठे सरदारांनीं इंग्रजांशीं लढण्याचा बेत ठरविला, आणि दौलतरावानें पेरोनचे अपराध माफ करून त्याचा राजीनामा रद्द केला. पेरोननेंही बाह्यतः इंग्रजांशीं लढण्याचा खूब डौल आणिला. फ्रान्सांत या वेळीं नेपोलियन इंग्रजांशीं नेटाने लढत असून, पेरोन जर शिंद्यास सोडून इंग्रजांस मिळता तर त्यास फ्रान्सांत परत जाण्यास तोंडच राहिलें नसतें. अंबाजी इंगळ्याशीं पेरोनचें मूळपासून हाडवैर होतें. हा आयत्या वेळीं विश्वासघात करून तुम्हांस बुडवील, अशी इंगळ्यानें दौलतरावाची समजूत पाडून त्याजकडून पेरोनच्या हातांतील दिल्लीचा कारभार काढून घेतला, त्याबरोबर पेरोनचें वजन संपलें.

वसईच्या तहानें दौलतरावाचे डोळे उघडले. महादजीनें एवढी फौज उभारण्याचा अट्टाहास कां केला, त्याचा उलगडा आतां त्यास झाला. ज्या होळकराशीं