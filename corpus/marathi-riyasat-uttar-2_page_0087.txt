असती तर पुनः मराठ्यांशीं युद्धाचा प्रसंग आला असता; आणि त्यामुळे कंपनीचें खर्चाचें ओझें वाढलें असतें. यावरून पुढें हळू हळू पुणे दरबाराशीं स्नेह करून महादजीला दुर्बळ करण्याचें धोरण कांहीं वर्षे इंग्रजांनीं ठेविलें. महादजीच्या शस्त्रनीतीपेक्षां नानाची वाग्नीति इंग्रजांस जास्त सुसह वाटली.*

सन १७८५ त हेस्टिंग्स कारभार सोडून गेल्यानें इंग्रज-मराठ्यांच्या व्यवहारास निराळें वळण लागलें. मागें जीं हेस्टिंग्सचीं पत्रें दिलीं आहेत, त्यांत त्याच्या हालचालींचा उल्लेख आहे. कलकत्त्याजवळ चिनसुऱ्याच्या वर सुखसागर येथें स्वतःचा बंगला बांधून त्या ठिकाणीं त्यानें आपलें हवा खाण्याचें ठिकाण केलें होतें. तेथेंच तो वारंवार जाऊन राही आणि कारस्थानें उलगडी. वॉरन हेस्टिंग्सनें ता. १-२-१७८५ रोजीं कारभार सोडल्यावर दीड वर्ष मॅक्फर्सनने कलकत्त्यास काम केलें. पुढें ता. १२-९-१७८६ रोजीं लॉर्ड कॉर्नवॉलिस येऊन दाखल झाला. तेव्हांपासून इंग्रजांचें धोरण कांहीं दिवस बरेंच बदललें. कॉर्नवॉलिस आल्यावर इंद्रसेनाची बदली होऊन त्याच्या जागीं महादजीकडे थोडे दिवस कर्कपेट्रिक व पुढें पामर नामक वकील येऊन हजर झाला. हा पामर लखनौस वजिराकडे बरेच वर्षांपासून वकिलीस होता. त्याच्या संबंधानें एक लेखक म्हणतो, ‘ वजीर तर देवापुढील देव असून पामरसाहेब इंग्रज तेथें महा बडगा आहे.’ इंद्रसेनाचें व महादजीचेंही पुढें पुढें कारसें जुळलें नाहीं. दोघेही एकमेकांबद्दल साशंक झाले. एक लेखक नानास कळवितो, ‘ इंद्रसेन इंग्रज महादजीजवळ वकिलीस होता. त्याजवळ दोघे मुसलमान सलाउद्दीन व फकिरुद्दीन मौलवी नांवाचे होते, ते जाबसालास येत असत. इंद्रसेनानें त्यांजवर बालंट उचललें जे, आमचीं दुष्ट कृत्यें बाबांस यांनीं समजाविलीं. यावरून त्यांस दूर केलें. ते दोघेही बाबांनीं चाकर ठेविले. इंद्रसेनानें इतकेंच निमित्त केलें कीं, माझे चाकर तुम्ही कसे ठेविले. मी दूर केल्यास ह्यांनीं लष्करांत राहूं नये, त्यांस दूर करावें. बाबांनीं दूर केले नाहींत. म्हणून लालसोटनजीकच्या मुक्कामींहून इंद्रसेनानें रुसवा दाखवून कूच केलें. त्याच्या समजाविशीस सदाशिव मल्हार व कृष्णाजी अंबादास मजमदार यांस पाठविलें. त्यानें मानिलें नाहीं. तीन कोसांवर मुक्काम केला. माघारा आला नाहीं, म्हणून