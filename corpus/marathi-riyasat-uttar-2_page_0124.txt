नव्हतें. इंग्रजांशीं युद्ध चालू झाल्या दिवसापासून आज दहा वर्षे कलकत्त्या-
पासून दिल्लीपर्यंत व लाहोरापासून मद्रासपर्यंत सर्व देशभर लढाया, बंडे व दंगे
चालू होते. यामुळे रयतेंत बिलकुल त्राण राहिलें नव्हतें. आजपावेतों मराठ्यांनीं
मुलूखगिऱ्या करून बाहेरून पैसा कमावून आणिला, ही नानासाहेबाच्या वेळची
नाना फडणिसाची भावना असली, तरी ती हल्लीं साफ चुकीची होती.
इंग्रज पैशाच्या बाबतींत सदा सावध, पण ह्या दहा वर्षांत त्यांची सुद्धां कशी
धांदल उडाली हें हेस्टिग्सच्या कृत्यांवरून उघड होतें. प्रत्यक्ष गॉडर्डचे फौजेस
वेळेवर पगार मिळत नव्हता. अयोध्येच्या बेगमा, चेतसिंग, बादशहा वगैरे
सर्वांचा संचय जुलूम जबरदस्ती करून लुटला जाऊन समस्त देश अगदीं धुऊन
निघाला होता. प्रांत व देश कसा उजाड झाला त्याचें वर्णन वरच्या पत्रांत व इत-
रत्र विपुल पाहवयास मिळतें. नादीरशहा, क्लाइव्ह, अबदाली, हैदर, हेस्टिग्स,
गुलाम कादर यांच्या तुलनेनें मराठ्यांची धाड सर्वथैव किरकोळ व जुजबीच
म्हणावी लागेल. रजपूत राज्यें सुद्धां कशीं भिकेस लागलीं होतीं हें जयपुर, जोधपुर
वगैरे ठिकाणच्या बातमी पत्रांत स्पष्ट आहे. सारांश, बादशहा महादजीच्या
ताब्यांत आल्यानें त्याच्या हातांत सोन्याची धार पडूं लागली; आणि या पैशाच्या
जोरावर हा आतां स्वतंत्र होणार असा धाक नानास वाटूं लागला. पण वस्तु-
स्थिति अगदीं वेगळी होती. बादशहाचा खर्च महिनेमहाल भागविणेची जबाबदारी
महादजीवर आली; आणि वसुलाच्या नांवानें पूज्य. वरती बादशाही सरदार व
रजपूत राजे नाखूष होऊन महादजीचा पाडाव करण्याच्या विचारास लागले. ‘जमेस
ठिकाण नसतां खर्च करणें ही नियत नव्हे,’ ही गोष्ट महादजीला ठाऊक नव्हती
असें नाहीं. त्यांत आणखी महादजीनें हें प्रकरण हातीं घेण्यास व भयंकर दुष्काळ
पडण्यास एकच गांठ पडली. वास्तविक महादजीच्या फौजेचा जो प्रकार तोच
गॉडर्डच्या फौजेचाही होता. म्हणूनच हेस्टिग्सच्या कौन्सिलनें त्यास दिल्लीच्या
कारभारांत हात घालूं दिला नाहीं. असाच सर्व साधक बाधक मुद्यांचा विचार
नाना महादजींनीं एकत्र करून मग बादशाही कारस्थान हातीं घेतलें पाहिजे
होतें. तसें न करितां नानानें जाग्यावर बसून तर्क चालविले. सदाशिव दिनकराचा
हा रिपोर्ट आल्यावर तरी नानानें काय इलाज केले ! हा उद्योग तूर्त
सोडून द्या, असें त्यानें महादजीस कळविलें नाहीं, कीं फौज व पैसाही पाठविला
नाहीं. महादजीच्या उद्योगाचा फायदा मात्र नानास पाहिजे, पण त्याच्या