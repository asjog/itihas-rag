भाऊंनीं एल्फिन्स्टन पुढे फिर्याद करविली, कीं शेटजी सरकार कामाची पायमल्ली करून
पैका खातात. त्यावरून एल्फिन्स्टननें श्रीमंतांस त्या बाबतींत सवाल केला. तेव्हां
श्रीमंतांनी साहेबांस सांगून पाठविलें, कीं 'तुम्हां जवळ बोलतात ते लबाड आहेत.
शेटजी कडून आमचे कामांत कांहीं खलेल नाहीं. तुम्हीं चौकशी करूं नये.' तेव्हांपासून
भाऊंचे व शेटजीचें फार वांकडे आलें. मोदीनें आपल्या तर्फेनें बापू साने यास कर्ना-
टकाचे कारभारावर पाठविलें, आणि आपण पुण्यांतच पहिल्या कामावर राहिला.
सन १८१० साली एल्फिन्स्टनची नेमणूक पुण्याचे रोसडेन्सीवर झाली, त्याबरोबर
तेथील कामाच्या पद्धतींत एकदम मोठा फरक उत्पन्न झाला. क्लोज एकतंत्री व
सरळमार्गी होता त्याचे उलट एल्फिन्स्टन पाताळयंत्री सर्व ठिकाणची चौकशी ठेवून
स्वतःचे विचाराने चालणारा होता. देशी भाषा त्यास चांगल्या अवगत असल्यामुळे
कोणताही व्यवहार उलगडण्यास त्यास दुसऱ्याचे साह्याची जरूर लागत नसे.
सन १८०१०२त तो पुण्यास क्लोजचे हाताखाली काम करीत असतांनाच मोदी वगैरेंचे
अंतस्थ डाव तो चांगले ओळखून होता. म्हणून कारभार हातीं येतांच मोदीच्या
मध्यस्थीची अपेक्षा न ठेवतां एल्फिन्स्टन स्वतःच सर्वास भेटून कामाचे निकाल करूं
लागला. त्यामुळे मोदीचं तेज साफ मावळून गेलें. अगोदरच भाऊ व मोदी यांजमध्यें
वितुष्ट आलें होते, त्यांत मोदीने त्रिंबकजी डेंगळ्याचे द्वारे श्रीमंतांस इशारा दिला, की
" आज पावेतों साहेव लोकांची चाल होती तशी एल्फिन्स्टनची नाहीं. त्यांशीं जाब-
साल करणें तो संभाळून करीत जावा. त्यांनी आपलें धोरण वेल्स्लीसारखें ठेविलें
आहे. आपले ठिकाणीं मजबुदीनें राहवें म्हणजे त्यांचा इलाज चालणार नाहीं. आपला
माझा अंतःकरणापासून लोभ आहे म्हणून हे सुचवितों.” ही गोष्ट बाजीरावाचे
मनांत मोदीनें पुरतेपणीं आणून दिली. त्यावरून त्रिंबकजी व शेटजी
यांच्या इतबारावर ते सांगतील तसे श्रीमंत चालू लागले. आंतून कामकाजास
त्रिंबकजीस घेतलें. त्रिंबकजीस सरदार करून व त्याचे ताव्यांत फौज देऊन
कामगिरीवर पाठवू लागले. सदाशिवपंत भाऊवरची मर्जी उतरली. इकडे बाजी-
रावाकडे संधान लावून मोदी आपला स्वार्थ साधतो हा प्रकार एल्फिन्स्टन यास
अत्यंत गैर वाटला. त्यानें मोदी यास कळविलें, की तिकडे बाजीरावाची व इकडे
रेसिडेंटाची अशा दोन नोकऱ्या तुम्ही चालवितां हें बरोबर नाहीं, त्यांपैकीं एक कोणती
तरी सोडा. त्यावरून मोदीनें कर्नाटकची सुभेदारी सोडूम दिली, तेव्हां त्या जागीं
बाजीरावानें लगेच त्रिंबकजी डेंगळ्याची नेमणूक केली.
