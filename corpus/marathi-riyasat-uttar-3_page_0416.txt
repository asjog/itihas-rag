पूर्ण होण्याचा योग असा आला, कीं ता. १७.३.१८१६ रोजीं नबाब वजीर महंमद मृत्यु पावला; आणि त्याचा अल्पवयी मुलगा नजरमहंमद नबाबगिरीवर आल्यामुळे त्या मुलखांत आपापल्या परी ढवळाढवळ करण्यास इंग्रज, पेंढारी व मराठे यांस एक नवीन संधि प्राप्त झाली. तिसरी गोष्ट, ता० २२.३.१८१६ रोजीं नागपुरास रघूजी भोसले मृत्यु पावला. मृत्युसमयीं रघूजीला एक मुलगा होता त्याचें नांव परसोजी ऊर्फ बाळासाहेब. हा गादीवर आल्यावर नागपुरावर तैनाती फौज बसविण्याचें इंग्रजांनीं मनांत आणिलें. भोपाळच्या नबाबाशी तह करण्याचें मुख्य प्रयोजन इंग्रजांना असें होतें, कीं कोणीकडून मराठ्यांची एक जूट होऊं देऊं नये. तेव्हां सिंद्यास दुखवून भोपाळचा तह सिद्धीस नेण्यापेक्षां नागपुरकरांसच तैनाती फौजेनें बांधून घेतलें म्हणजे आपोआप मराठ्यांचा व पेंढार्‍यांचा बंदोबस्त होतो, असें समजून ग० ज० नें नागपुरचा रेसिडेंट जेंकिन्स यास कळविलें, कीं रघूजीच्या मृत्यूची संधि साधून भोसल्यांशीं तैनाती फौजेचा तह घडवून आणावा. इकडे बुंदेलखंडांतील रेसिडेंट वॉशोप व सिंद्याचे दरबारीं राहणारा रेसिडेंट स्ट्रॅकी, यांसही त्यानें कळविलें कीं, तूर्त भोपाळचा तह धडवून आणण्याची त्वरा करूं नये. नागपुरचा उद्योग यशस्वी न झाला तर त्यासंबंधीं पुढें पाहतां येईल.

नागपुरचे गादीवर आलेला परसोजी हा शरीरानें व मनानें अगदींच कमकुवत म्हणजे अंध व दुर्बुद्ध होता. त्याचें वय अडतीस वर्षांचें होतें तरी वायूच्या झटक्यानें त्याचा हात लुला होऊन तो बहुतेक अंथरुणांत पडून असे. बोलण्यांत व व्यवहारांत त्याचा बिलकूल धरबंद नव्हता. पण तो लहरी व संतापीही कांहीं कमी नव्हता. रघूजीच्या उत्तरकार्यांतच त्यानें अनेक अविचार केले. उत्तरकार्यांचे वेळीं क्षौर झालेलें विसरून पुढें दरबारांत तो संतापून विचारूं लागला, “ माझ्या मिशा कोणीं नेल्या ? ” सारांश हा राज्य करण्यास अगदीं लायक नाहीं असेंच सर्व लहानथोरांचें मत असल्यामुळें राज्यकारभाराची कांहीं तरी अन्य योजना झाली पाहिजे असा प्रसंग आला. रघूजीचा बंधु व्यंकोजी नानासाहेब याचा मुलगा मुधोजी आपासाहेब हा कुटुंबांत दुसरा हुशार गृहस्थ वीस वर्षांचा तरुण व राज्य करण्यास लायक होता. रघूजीच्या मुलीचा एक मुलगा चिटकोजी गुजर नांवाचा दुसरा एक वारस होता, पण तो अल्पवयी होता. मयत रघूजीचें आपासाहेबावर प्रथम मुळींच प्रेम नव्हतें. त्याची जहागीर जप्त करून त्यास निर्वाहाचें साधनही त्यानें ठेविलें नाहीं, तेव्हां ब्रिटिश रेसिडेंटानें मध्यस्थी करून आपासाहेबाची कांहीं अल्प व्यवस्था रघूजीकडून बांधून दिली होती. तथापि अंतसमयीं रघूजीनें आपासाहेबास जवळ बोलावून काकुळतीनें