स्वारी करण्याची सिद्धता इंग्रजांमार्फत करवीत होता. त्या वेळीं म्हणजे स. १७८८-८९ त टिपू पश्चिम किनाऱ्यावरून कोइमतुर पावेतों पुढील युद्धाची तयारी नेटानें करीत होता.

टिपू इ. स. १७५३ त देवनहल्ली येथें जन्मला. त्याची आई फकिरुन्निसा ही मीर मोइनुद्दीन नामक एका प्रतिष्ठित सरदाराची मुलगी. बापानें त्यास लहानपणापासून चांगलें शिक्षण देऊन सुविद्य केलें होतें. लिहिणें वाचणें, घोड्यावर बसणें, शस्त्रास्त्रें वापरणें इत्यादि कामें त्यास चांगलीं अवगत असून शौर्य व महत्त्वाकांक्षा हे गुण त्याच्या अंगीं उत्कट होते; पण त्यांबरोबरच फाजील धर्मवेड, वृथाभिमान, क्रूर स्वभाव व सर्वज्ञतेची घमेंड वगैरे कित्येक दुर्गुण त्याच्या ठिकाणीं असल्यामुळे तो बापासारखा लोकप्रिय झाला नाहीं. मलबार प्रांतांत त्यानें एक लक्ष हिंदूंस बळजबरीनें मुसलमान केलें, आणि त्यांचीं देवालयें पाडून त्या ठिकाणीं मशिदी बांधिल्या. स. १७८६ त त्यानें आपणास पातशहा असें पद घेऊन म्हैसूर राज्यास ‘खुदादाद सरकार’ हें नांव ठेविलें. आणि प्रत्येक मशिदींत पूर्वी बादशहाच्या नांवानें खुत्बा वाचण्याचा प्रघात होता तो बदलून आपल्या नांवानें खुत्बा वाचण्याचा प्रघात घातला. इंग्रजांविषयीं त्याच्या मनांत उत्तरोत्तर तीव्र द्वेष वाढत चालला, आणि पुढें पुढें त्यांस हिंदुस्थानांतून समूळ काढून टाकण्याचे बेत त्यानें कसे चालविले, ती हकीकत पुढच्या युद्धांत येईल. इंग्रजांच्या हालचालींवर टिपूची नजर भरपूर होती. खालील बातमी पुण्यास लिहून आली. ‘ टिपू सुलतान यानें दोघे टोपीवाले आपलेकडून शहाणे पाहून त्यांजबरोबर अंतस्थ दोन पत्रें, एक इंग्रजांचे पातशहास व दुसरें फरासीसांचे मुन्यास देऊन बसऱ्याचे मार्गे त्यांची रवानगी ता. ४-८-१७८८ रोजीं केली. जाबसाल घेऊन यावें अशी तजवीज केली आहे.’ ‘ इंग्रज फौजेशीं गोळी वाजली म्हणजे कर्नाटकाचा मुलूख तख्तताराज करावा. यावत्शक्ति अर्थे प्राणें आपल्याच्यानें होईल तेथवरी भांडावें, म्हणून टिपू फौज जमा करीतच आहे. आपल्या सरहद्दीवरील रयत लोकांस बेंगरुळास पाठवून गांव उजाड केले. पाणी नासून टाकिलें. किल्ल्याचे शिवाय भारी दाणा मुलखांत ठेविला नाहीं. तमाम लोकांस कौल दिल्हा कीं, जिरायत न करणें; वसूल माफ केला. दोन हात यांसी पाहीन म्हणून जोम फार वागवीत आहे. जयापजय श्रीचे स्वाधीन. धमक भारी आहे. पैकाही आहे. ’*